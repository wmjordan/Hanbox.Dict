# 小儿则
## 总论（一）
小儿之病，古人谓之哑科，以其言语不能通，病情不易测。故曰：宁治十男子，莫治一妇人；宁治十妇人，莫治一小儿。此甚言小儿之难也。然以余较之，则三者之中，又为小儿为最易。何以见之？盖小儿之病，非外感风寒，则内伤饮食，以至惊风吐泻，及寒热疳痫之类，不过数种，且其脏气清灵，随拨随应，但能确得其本而撮取之，则一药可愈，非若男妇损伤，积痼痴顽者之比，余故谓其易也。第人谓其难，谓其难辨也；余谓其易，谓其易治也。设或辨之不真，则诚然难矣。然辨之之法，亦不过辨其表里寒热虚实，六者洞然，又何难治之有？故凡外感者，必有表证而无里证，如发热头痛、拘急无汗，或因风搐搦之类是也；内伤者，只有里证而无表证，如吐泻腹痛、胀满惊疳、积聚之类是也；热者必有热证，如热渴躁烦、秘结痈疡之类是也；寒者必有寒证，如清冷吐泻、无热无烦、恶心喜热者是也。凡此四者，即表里寒热之证，极易辨也。然于四者之中，尤惟虚实二字最为紧要。盖有形色之虚实，有声音之虚实，有脉息之虚实，如体质强盛与柔弱者有异也，形色红赤与青白者有异也，声音雄壮与短怯者有异也，脉息滑实与虚细者有异也；故必内察其脉候，外观其形气，中审其病情，参此数者而精察之，又何虚实之难辨哉？必其果有实邪，果有火证，则不得不为治标。然治标之法，宜精简轻锐，适当其可，及病则已，毫毋犯其正气，斯为高手。但见虚象，便不可妄行攻击，任意消耗。若见之不真，不可谓姑去其邪，谅亦无害，不知小儿以柔嫩之体，气血未坚，脏腑甚脆，略受伤残，萎谢极易，一剂之谬尚不能堪，而况其甚乎？矧以方生之气，不思培植而但知剥削，近则为目下之害，远则遗终身之羸，良可叹也！凡此者，实求本之道，诚幼科最要之肯綮，虽言之若无奇异，而何知者之茫然也？故余于篇端，首以为言。然非有冥冥之见者，固不足以语此，此其所以不易也。

《阴阳应象大论》曰：善诊者，察色按脉，先别阴阳。审清浊而知部分，视喘息、听声音而知所苦，观权衡规矩而知病所主。按：此论虽通言诊法之要，然尤于小儿为最切也。

## 初诞法（二）
小儿初生，饮食未开，胃气未动，是诚清虚之腑，此时开口调燮，极须得宜。保婴诸书皆云：分娩之时，口含血块，啼声一出，随即咽下，而毒伏于命门，因致他日发为惊风、发热、痘疹等证。此说固似有理，然婴儿通体无非血气所结，而此亦血气之余，何以毒遽如是？即使咽之，亦必从便而出，何以独留为害？无足凭也。惟是形体初成，固当为之清除。其法于未啼时，用软帛裹指，挖去口中之血，乃用后法，并拭去口中秽恶，以清脏腑。此亦初诞之要法，不可无也。

开口法：凡小儿初诞，宜以甘草细切少许，用沸汤泡汁，以淡为妙，不宜太甜；乃用软帛蘸汁，遍拭口中，去其秽浊。随用胡桃肉去皮嚼极烂，以稀绢或薄纱包如小枣，纳儿口中，使吮其汁，非独和中，且能养脏，最佳法也。若母气素寒，小儿清弱者，只以淡姜汤拭口，最能去胃寒、通神明，并可免吐泻之患。此法最妙，人所未知也。拭后仍用核桃法如前。一法以牛黄半分，同朱砂研匀，蜜调如前，与吮为佳，极能辟痰邪、去秽恶、除热安神。然必母气多热、小儿肥盛者可用，清弱者不宜用。一、古法拭口多有用黄连者，不知黄连大寒大苦，而小儿以胃气为主，安得初生即可以苦劣之气相犯，致损胃气，则他日变呕变泻，由此而起矣，大非所宜。一、古法多用朱砂开口者，按陈文中曰：小儿初生，便服朱砂、轻粉、白蜜、黄连，本欲下胎毒，不知此皆伤脾败阳之药；轻粉下痰损心，朱砂下涎损神。儿实者服之软弱，弱者服之易伤，反致变生诸病，是固不可不察也。

## 护养法（三）
（出《保婴撮要》）

`巢`氏曰：小儿初生，肌肤未实，宜用旧絮护其背，不可太暖，更宜数见风日，则血气刚强，肌肉致密；若藏于重帏密室，或厚衣过暖，则筋骨软脆，不任风寒，多易致病。衣服当随寒热加减，但令背暖为佳，亦勿令出汗，恐表虚风邪易伤。乳哺亦不宜过饱，`陈`氏所谓忍三分寒，吃七分饱，频揉肚，少洗澡，要肚暖头凉心胸凉，皆至论也。又须令乳母预慎六淫七情、厚味炙煿，则乳汁清宁，儿不致疾。否则阴阳偏胜，血气沸腾，乳汁败坏，必生诸病。若屡用药饵，则脏腑阴损，多变败证，可不慎欤？大抵保婴之法，未病则调和乳母，既病则审治婴儿，亦必兼治其母为善。

小儿饮食有任意偏好者，无不致病，所谓爽口味多终作疾也，极宜慎之。尝见王隐君曰：余幼时酷嗜甘饴，忽一日见饴中有蚯蚓伸头而出，自此不敢食饴，至长始知长上为之。此可为节戒之妙法。

## 初生儿看病法（四）
初生儿以手捻其头，摸其颐颔，不作声者为无病。总有病，以手指探其口，虽发声而从容咂指者其病轻；若即发声不咂指而色或青红兼紫者，此落地受寒之甚也，其病重，须急辨其形色虚实而治之。若牙关紧闭不纳乳，或硬而不软，其病极重也，此惊邪入足太阳经及足阳明经而然，须急治之，庶可平复。

初生儿肥胖色嫩，日觉好看者，此其根本不坚，甚非佳兆，且亦最易感邪。凡邪入腑者，近在第二三日见之，其证吐乳、夜啼发哭、腹鸣，皆胎惊之证，然犹浅而易治。若邪之入脏者，远在六七日见之，此脐风、噤风、撮口风之候，其病深而难医。若大声口噤、舌大痰壅者，不治。盖五六日间病传心肺脾三经也，此风气甚盛而无所泄，故形见于喉口牙关声音也。其面额青紫黑色者不治，爪甲青黑者不治，脐青黑者亦不治。凡父母肥者不可生肥儿，父母瘦者亦不可生肥儿。生而肥胖，必当以药敛之，使其肥肉坚实，面转微黄之色则吉，不然则凶。生儿怯弱，必须以药扶助之。若七日之内，肌肉顿肥，则必病矣。过此以往渐肥者，不足虑也。治肥之法，宜清痰湿、解胎毒，预防其风气，亦不可过用峻厉以伤脾气。又当看小儿元气厚薄，厚者十无一失，薄者十无一生。然其中有死者，有不死者，则以病之所生，有真伪也。凡怯弱者，宜专培脾肾为主。

## 看小儿寿夭法（五）
看小儿法，以听声为先，察色为次。凡声音清亮者生，有回音者生；涩者病，散而无出声者不寿。忽然大声而无病者，须细看其身，恐有疮毒，即须治之。脐带中无血者生，脐带银白色者生；短带紫胀者，于断带之后捻去紫血，可保无虞。额皮宽者寿，卵缝通达黑色者寿，初生下如水泡之状者险。面转微黄之色者吉。生下粉白花色者，必主脐风而死。生下皮宽肉瘦，五六日顿肥者，亦必有脐风之患。生下皮肉不光者死。泣不出声音死。泣而无泪者死。舌如猪肝者死。口角上有紫色如虾须者死。发粗长者生，细软不放者死。阴物不起者死。阴囊不收者死，白者死，赤者死。无粪门者死。臀肉不生者死。股肉不生者不寿。面无彩色者夭。脐带短大紫色者夭。生下浑身银白色者夭。生下有齿者大凶，致伤父母，不然必伤自身。生下未裹即撒溺者，杀父母，荡家财，在世一生劳苦。

## 脉法（六）
凡小儿形体既具，经脉已全，所以初脱胞胎，便有脉息可辨，故通评虚实论曰：乳子病热，脉悬小者，手足温则生，寒则死。乳子病风热，喘鸣肩息者，脉实大也，缓则生，急则死。此轩岐之诊小儿，未尝不重在脉，亦未尝不兼证为言也。自《水镜诀》及《全幼心鉴》等书，乃有三岁以上当察虎口寅卯辰、风气命三关之说。其中之可取者，惟曰：脉从寅关起，不至卯关者易治；若连卯关者难治；若寅侵卯、卯侵过辰者，十不救一。只此数语，乃于危急之际，亦可用辨吉凶。至若紫为风，红为伤寒，青为惊，白为疳，及青是四足惊，赤是水惊，黑是人惊，黄是雷惊之类，岂此一线之色，果能辨悉如此？最属无稽，乌足凭也。即今幼科所尚，无不以此为科套，全不知脉而信口胡猜，试问其心，果亦有的确之见否？茫然无据而欲以人子为尝试，良可叹也！故凡诊小儿，既其言语不通，尤当以脉为主，而参以形色声音，则万无一失矣。然小儿之脉，非比大人之多端，但察其强弱缓急四者之脉，是即小儿之肯綮。盖强弱可以见虚实，缓急可以见邪正。四者既明，则无论诸证，但随其病以合其脉，而参此四者之因，则左右逢源，所遇皆道矣。再加以声色之辨，更自的确无疑，又何遁情之有？此最活最妙之心法也。若单以一脉凿言一病，则一病亦能兼诸脉，其中真假疑似，未免胶柱，实有难于确据者。然法不可废，最所当察，故择其得理者，并附于下，亦可以见其概。

`钱仲阳`曰：小儿之脉，气不和则弦急，伤食则沉缓，虚惊则促急，风则浮，冷则沉细，脉乱者不治。

`薛`氏曰：凡看脉，先定浮沉迟数、阴阳冷热。沉迟为阴，浮数为阳。浮主风，沉迟主虚冷，实主有热，紧主癫痫，洪主热盛，沉缓主虚泻，微迟有积有虫，迟涩主胃脘不和，沉主乳食难化，沉细主乳食停滞，紧弦主腹中热痛，牢实主大便秘，沉而数者骨中有热，弦长是肝膈有风，紧数乃惊风为患，四肢掣颤，浮洪乃胃口有热，沉紧主腹痛有寒，虚濡者有气，又主慢惊，芤主大便利血。

## 声音（七）
声由气发，气实则声壮，气虚则声怯。故欲察气之虚实者，莫先乎声音。如《内经》诸篇，有曰：言而微，终日乃复言者，此夺气也。有曰：气海有余者，气满胸中，悗息面赤；气海不足，则气少不足以言。有曰：心气虚则悲，实则笑不休。有曰：手少阴虚则不能言。有曰：内夺而厥，则为瘖痱，此肾虚也。`华元化`曰：阳候多语，阴证无声。多语者易治，无声者难荣，凡此皆声音虚实之辨。故彼圣人者，闻声知情，无所不达，此声音之学，所以不可忽也。

## 颜色（八）
《脉要精微论》曰：夫精明五色者，气之华也。赤欲如白裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。五色精微象见矣，其寿不久也。

《玉版论要篇》曰：色夭面脱不治，百日尽已。色见上下左右，各在其要，上为逆，下为从，女子右为逆，左为从，男子左为逆，右为从。

《五色篇》曰：官五色奈何？青黑为痛，黄赤为热，白为寒，是谓五官。又曰：以色言病之间甚奈何？曰：其色粗以明，沉夭者为甚，其色上行者病益甚，其色下行如云彻散者病方已。

《经脉篇》曰：凡诊络脉，脉色青则寒且痛，赤则有热。胃中寒，手鱼之络多青矣。胃中有热，鱼际络赤。其暴黑者，留久痹也。其有赤有黑有青者，寒热气也。其青短者，少气也。

凡察色之法，大都青白者少热气，病主阴邪；黄赤者多热气，病主阳盛。青主风气，主肝邪，主脾胃虚寒，主心腹疼痛，主暴惊伤心胆之气，主惊风，当察兼色以分急慢。白主气虚，甚则气脱，主无火，主脾肺不足。白兼青者主慢惊，主大小肠泄泻。赤主火，主痰热，主伤寒热证，主烦渴，主急惊躁扰，主闭结，主阳邪喘促，主痈疡痘疹。黑属水，主阴寒，主厥逆，主痛极。沉黑主危笃。黄主积聚，主痞块，主脾病，主胀满，主脾疳。黄兼白者主脾寒脾弱，主气虚神怯。黄兼青者主脾虚泄泻，主慢脾风。黄兼赤者主疳热。两颧鲜红，或作或止者，谓之面戴阳，乃真阴虚弱，此非阳证也，不得以热赤同论。

`钱`氏曰：左颊为肝，右颊为肺，额上为心，鼻上为脾，下颏为肾，随证施治之。

## 药饵之误（九）
小儿气血未充，而一生盛衰之基，全在幼时，此饮食之宜调，而药饵尤当慎也。今举世幼科，既不知此大本，又无的确明见，而惟苟完目前。故凡遇一病，则无论虚实寒热，但用海底兜法，而悉以散风、消食、清痰、降火、行滞、利水之剂，总不出二十余味，一套混用，谬称稳当，何其诞也！夫有是病而用是药，则病受之矣，无是病而用是药，则元气受之矣。小儿元气几何，能无阴受其损而变生不测耶？此当今幼科之大病，而医之不可轻任者，正以此也。又见有爱子者，因其清黄瘦弱，每以为虑，而询之庸流，则不云痰火，必云食积，动以肥儿丸、保和丸之类使之常服，不知肥儿丸以苦寒之品，最败元阳，保和丸以消耗之物，极损胃气。谓其肥儿也，而适足以瘦儿，谓其保和也，而适足以违和耳。即如抱龙丸之类，亦不宜轻易屡用。余尝见一富翁之子，每多痰气，或时惊叫，凡遇疾作，辄用此丸，一投即愈。彼时以为神丹，如此者不啻十余次，及其长也，则一无所知，凝然一痴物而已，岂非暗损元神所致耶？凡此克伐之剂，所以最当慎用，故必有真正火证疳热，乃宜肥儿丸及寒凉等剂；真正食积胀满，乃宜保和丸及消导等剂；真正痰火喘急，乃宜抱龙丸及化痰等剂。即用此者，亦不过中病即止，非可过也。若无此实邪可据，而诸见出入之病，则多由亏损元气，悉当加意培补，方是保赤之主。倘不知此，而徒以肥儿、保和等名，乃欲藉为保障，不知小儿之元气无多，病已伤之，而医复伐之，其有不萎败者鲜矣。此外，如大黄、芒硝、黑丑、芫花、大戟、三棱、蓬术之类，若非必不得已，皆不可轻易投也。

## 小儿诊治大法（十）
凡小儿之病，本不易察，但其为病之源，多有所因。故凡临证者，必须察父母先天之气，而母气为尤切。如母多火者，子必有火病；母多寒者，子必有寒病；母之脾肾不足者，子亦如之。凡骨软行迟，齿迟语迟，囟门开大，疳热脾泄之类，多有由于母气者。虽父母之气俱有所禀，但母气之应在近，父气之应在远。或以一强一弱而偏得一人之气者，是皆不可不察。至若稍长而纵口纵欲，或调摄失宜而自为病者，此又当察其所由，辨而治之。如果先天不足而培以后天，亦可致寿。虽曰先天俱盛，而或父母多欲，或抚养失宜，则病变百端，虽强亦夭。此中几圆理微，贵在知常知变也。

## 撮口脐风（十一）
初生小儿撮口脐风者，因胎中受热，或初生不慎，为风寒所侵，遂致聚唇撮口，眼闭口噤，啼声如鸦，或声不能出，或舌上如粟，或口吐白沫，或喉痰潮响，或气息喘急。甚者舌强面青，腹胀青筋，吊肠牵痛，百日内病甚者多不治。脐风者，以断脐之后，为水湿风邪所侵，因致腹胀脐肿，四肢柔直，啼不吮乳，甚则发搐。若脐边青黑，手拳口噤者，是为内搐，不可治。凡治此之法，痰盛者当先治痰，火盛者当先清火，若无火无痰者，专当温补脾胃。凡断脐不盈尺，多患此者。齿龈有泡如粟，以绵裹指，蘸温水擦破，口即开，不用药。七日内患此者，百无一生。脐风果因浴拭外伤皮肤者，用绵灰或枯矾末掺之即愈。若因剪脐短少，或因束缚不紧，或因牵动，风入脐中，或因铁器断脐，冷气传于脾络以致前证者，口内有小泡，急掐破，去其毒水，以艾灸脐中，亦有得生者。治法多端，无如灸法。若因乳母肝脾郁怒，或饮食生冷辛热致儿为患者，当治其母。

`钱`氏云：撮口因浴后拭脐，风邪所入而作，用益黄散补之。

`陈无择`云：视其牙龈有泡，擦破之。口既开，用真白僵蚕略烘为末，蜜调涂口内。

《保婴集》云：小儿百日，脐风马牙，当作胎毒。泻足阳明之火，用针挑破，以桑树白汁涂之。

`田`氏治噤风，用天南星为末，加片脑少许，以指蘸姜汁擦牙龈，立开。或用牛黄，以竹沥调服一字，随以猪乳滴于口中。

## 惊风（十二）
惊风之要领有二：一曰实证，一曰虚证而尽之矣。盖急惊者，阳证也，实证也。乃肝邪有余而风生热，热生痰，痰热客于心膈间，则风火相搏，故其形证急暴而痰火壮热者，是为急惊。此当先治其标，后治其本。慢惊者，阴证也，虚证也。此脾肺俱虚，肝邪无制，因而侮脾生风，无阳之证也。故其形气病气俱不足者，是为慢惊。此当专顾脾肾，以救元气。虽二者俱名惊风，而虚实之有不同，所以急慢之名亦异。凡治此者，不可不顾其名以思其义。

## 论惊风证治（十三）
小儿惊风，肝病也，亦脾肾心肺病也。盖小儿之真阴未足，柔不济刚，故肝邪易动；肝邪动则木能生火，火能生风，风热相搏则血虚，血虚则筋急，筋急则为掉眩反张、搐搦强直之类，皆肝木之本病也。至其相移，木邪侮土则脾病，而为痰、为吐泻；木盛金衰则肺病，而为喘促、为短气；木火上炎则心病，而为惊叫、为烦热；木火伤阴则肾病，而为水涸、为血燥、为干渴、为汗不出、为搐、为痉。此五脏惊风之大概也。

治此之法，有要存焉。盖一曰风，二曰火，三曰痰，四曰阳虚，五曰阴虚。但能察此缓急则尽之矣。所谓风者，以其强直掉眩皆属肝木，风木同气，故云惊风，而实非外感之证。今人不明此义，但为治风必须用散，不知外来之风可散，而血燥之风不可散也。故凡如防风、荆芥、羌活、独活、细辛、干葛、柴胡、紫苏、薄荷之类，使果有外邪发热无汗等证，乃可暂用，如无外邪，则最所当忌。此用散之不可不慎也。

所谓痰火者，痰凝则气闭，火盛则阴亏，此实邪之病本也。若痰因火动，则治火为先，火以痰留，则去痰为主。火之甚者，宜龙胆草、山栀子、黄连、黄柏、石膏、大黄之属；火之微者，宜黄芩、知母、玄参、石斛、地骨皮、木通、天麻之属；痰之甚者，宜牛黄、胆星、天竺黄、南星、半夏、白芥子之属；痰之微者，宜陈皮、前胡、海石、贝母、天花粉之属。此外，如朱砂之色赤体重，故能入心镇惊，内孕水银，故善透经络，坠痰降火；雄黄之气味雄悍，故能破结开滞，直达横行；冰片、麝香，乃开窍之要药；琥珀、青黛，亦清利之佐助而已。又如僵蚕、全蝎、蝉蜕之属，皆云治风，在僵蚕味咸而辛，大能开痰涎、破结气，用佐痰药，善去肝脾之邪，邪去则肝平，是即治风之谓也。全蝎生于东北，色青属木，故善走厥阴，加以盐味，咸而降痰，是亦同气之属，故云治风，较之僵蚕，此其次矣。蝉蜕性味俱薄，不过取其清虚轻蜕之义，非有实济不足恃也。凡惊风之实邪，惟痰火为最，而风则次之。治实之法，止于是矣。

然邪实者易制，主败者必危。盖阳虚则阴邪不散而元气不复，阴虚则营气不行而精血何来？所以惊风之重，重在虚证。不虚不重，不竭不危，此元精元气相为并立，有不容偏置者也。故治虚之法，当辨阴阳，阳虚者宜燥宜刚，阴虚者宜温宜润。然善用阳者，气中自有水；善用阴者，水中自有气。造化相须之妙，既有不可混，又有不可离者如此。设有谓此非小儿之药，此非惊风之药者，岂惊风之病不属阴阳，而小儿之体不由血气乎？若夫人者，开口便可见心，又乌足与论乾坤合一之道？诸补之法俱详如下。

惊风反张、强直转筋等病，在《经筋篇》曰：足少阴之筋病，足下转筋及所过而结者皆痛。病在此者，主痫瘛及痉。在外者不能俯，在内者不能仰。故阳病者腰反折不能俯，阴病者不能仰。又曰：经筋之病，寒则反折筋急，热则筋弛纵不收，阴痿不用。阳急则反折，阴急则俯不伸。

## 急惊风（十四）
急惊之候，壮热痰壅，窜视反张，搐搦颤动，牙关紧急，口中气热，颊赤唇红，饮冷便结，脉浮洪数。此肝邪风热，阳盛阴虚证也。治此之法，当察缓急。凡邪盛者，不得不先治其标。若痰甚喘急者，宜抱龙丸、琥珀散、清膈煎、梅花饮之类主之；火盛而烦热者，宜凉惊丸、抑青丸，或黄连安神丸、牛黄散，及山栀、黄连、龙胆草之属；火盛燥热而大便秘结者，宜泻青丸，或以为汤煎服之，或利惊丸亦可。若外感风寒，身热为惊者，当解其表，宜抑肝散倍加柴胡，或参苏饮、五积散、星苏散之类择而用之；若表邪未解而内亦热者，宜`钱`氏黄龙汤；若惊气渐退而火未清者，宜安神镇惊丸。凡以上者，皆急则治标之法，但得痰火稍退，即当调补血气，如后附`薛`氏之法，或参用慢惊诸治，以防虚败。此幼科最要之法。前哲有云：小儿易为虚实，攻伐之药，中病即止，不可过剂。诚至言也。大抵此证多属肝胆脾肾，阴虚血燥、风火相搏而然。若不顾真阴，过用祛风化痰之药，则脾益虚、血益燥，邪气绵延，必成慢惊矣。此中阴虚之义，皆人所不知，当阅小儿补肾论，始见其详。论载第二卷二五。

`东垣`曰：急惊者，风木旺也。风木属肝，肝邪盛必传克于脾。欲治其肝，当先实脾，后泻风木。

`娄全善`曰：急惊属木火土实。木实则搐而有力，及目上视，动札频睫；土实则身热面赤，而不吐泻，偃睡合睛。治法宜凉宜泻，而用凉惊、利惊等丸。亦有因惊而发者，以致牙关紧急、壮热等证，此内有实热，外挟风邪，当截风定搐。若痰热尚盛，宜微下之，痰热既泄，急宜调养胃气。搐定而痰热少退，即宜调补脾气。

`薛`氏曰：此肝经血虚，火动生风。盖风生则阴血愈散，阴火愈炽；火动则肺金愈亏，肝邪愈盛。宜滋肝血，养脾气。若屡服祛风化痰、泻火辛散之剂，便宜认作脾虚血损，急补脾土。若风火相搏，发热抽搐，目瞤筋挛，痰盛者，用四物、钩藤钩以生肝血、清肝火，用四君子加当归以补脾土、生肺金。若肝经血燥，发热惊搐，目瞤筋挛，痰盛者，用六味丸以滋肾水，四君子加芍药以补脾土。若肺金克肝木，用地黄丸以益肝血，加芍药、木香以平肺金。若屡用惊药而脾胃虚寒者，须用六君子汤以补脾土，丁香、木香以培阳气。若脾土虚寒，肾水反来侮土而致中寒腹痛、吐泻少食等证者，用益黄散以补脾土而泻水，庶几不致慢惊矣。但治小儿，当审察虚实，凡证属有余者，病气也，不足者，元气也，故有余当认为不足，思患预防，斯少失矣。

## 慢惊风（十五）
慢惊之候，多由吐泻，因致气微神缓，昏睡露睛，痰鸣气促，惊跳搐搦，或乍发乍静，或身凉身热，或肢体逆冷，或眉唇青赤，面色淡白，但其脉迟缓，或见细数，此脾虚生风，无阳证也。小儿慢惊之病，多因病后，或以吐泻，或因误用药饵，损伤脾胃所致。然亦有小儿脾胃素弱，或受风寒，则不必病后及误药者亦有之，总属脾肾虚寒之证。治慢惊之法，但当速培元气，即有风痰之类，皆非实邪，不得妄行消散，再伤阳气，则必致不救。凡脾土微虚微泻而内不寒者，可平补之，宜六神散、四君子汤，或五味异功散。脾肾俱虚而脏平无寒者，宜五福饮。且阴血生于脾土，又宜四君子加当归、枣仁。脾气阳虚微寒者，宜温胃饮、理中汤、五君子煎。脾气虚寒多痰者，宜六君子汤或金水六君煎。脾肾阴阳俱虚而寒者，惟理阴煎为最妙。脾肾虚寒之甚或吐泻不止者，宜附子理阴煎，再甚者宜六味回阳饮或四味回阳饮，量儿大小与之。脾肾虚寒，泄泻不止者，宜胃关煎。

`薛`氏曰：《保婴集》云，急惊屡发屡用攻泻，则脾损阴消而变为慢惊者多矣。当补脾养血，佐以安心清肺、制木之药，最为切当。窃谓前证多因脾胃亏损，肝木所胜，外虚热而内真寒也，但用五味异功散加当归，佐以钩藤饮，以补脾土、平肝木，亦多得效。如不应，用六君加炮姜、木香，温补脾土。更不应，急加附子以回阳。若用逐风驱痰之药，反促其危也。愚按：附子温中回阳，为慢惊之圣药也，如元气未脱，用之无有不效，气脱甚者，急宜炮用之。

《保婴撮要》曰：凡元气亏损而至昏愦者，急灸百会穴。若待下痰不愈而后灸之，则元气脱散而不救矣。此乃脏腑传变已极，总归虚处，惟脾受之，无风可逐，无惊可疗，因脾虚不能摄涎，故津液妄泛而似痰者，但当以温补脾胃为主。若不审其因，泛用祛风化痰之剂，则脾气益伤，阴血益损，病邪益甚而危矣。

`娄全善`曰：木虚则搐而无力，火虚则身寒，口中气冷，土虚则吐泻、睡而露睛，治宜温补脾胃，用六君子汤、五味异功散之类。

## 大惊卒恐（十六）
小儿忽被大惊，最伤心胆之气。口问篇曰：大惊卒恐则气血分离，阴阳破散，经络厥绝，脉道不通，阴阳相逆，经脉空虚，血气不次，乃失其常。此《内经》概言受惊之病有如此。矧小儿血气尤非大人之比，若受大惊，则其神气失散，溃乱不堪，尚何实邪之有？斯时也，收复正气犹恐不暇，顾可复为清散耶？即如朱砂、琥珀之类，不过取其镇重之意，亦非救本之法。今幼科诸书，皆以大惊之证例作急惊论治，误亦甚矣。不知急惊、慢惊，一以风热，一以脾肾之虚，皆不必由惊而得，而此以惊恐致困者，本心胆受伤，神气陡离之病，所因不同，所病亦异，胡可以同日语也？

治大惊气散之病，当以收复神气为主，宜《秘旨》安神丸、七福饮、茯神汤、团参散、独参汤之类，加金银等物煎服之。

## 惊啼（十七）
小儿惊啼，证本与惊风不同，亦与大惊卒恐者有异。盖小儿肝气未充，胆气最怯，凡耳闻骤声，目视骤色，虽非大惊卒恐，亦能怖其神魂。醒时受怖，寐则惊惕，或振动不宁，或忽尔啼叫，皆神怯不安之证，总宜安神养气为主，如独参汤、团参散、七福饮、《秘旨》安神丸之类，皆其所宜。若微烦热者，宜生脉散。热甚者，宜朱砂安神丸或导赤散。惊哭多泪、忽啼忽止者是惊惕，啼叫无泪、声长不扬者是腹痛。

## 发搐（十八）
搐，抽搐也，是即惊风之属。但暴而甚者，谓之惊风，微而缓者，谓之发搐。发搐不治，则渐成惊风矣。虽`钱`氏等书，皆以时候之气，分五脏之证为论治，然病变不测，有难以时气拘者，是不若察见在之形证，因脏腑之虚实，随宜施治者之为得也。总之，小儿之实证无他，惟东方之实及中央之滞耳。盖东方木实则生火生风，而为热为惊；中央土实则生湿生滞，而为痰为积。知斯二者，则知所以治实矣。若小儿之虚证，则五脏皆有之，如心虚则惊惕不安，肺虚则气促多汗，脾虚则为呕吐、为暴泄、为不食、为痞满倦卧、为牙紧流涎、为手足牵动，肝虚则为筋急血燥、为抽搐劲强、为斜视目瞪，肾虚则为二便不禁、为津液枯槁、为声不出、为戴眼、为肢体厥逆、为火不归源。知此五者，则知所以治虚矣。然此虚实之证，固亦多有疑似者，但以形色、声音、脉息参而察之，则无有不了然者。诸治实之法，当从急惊，治虚之法，当从慢惊，及如后夜啼诸治法，已尽其蕴，当并察之。总之，诸言实者，乃邪气之实，非元气之实也。故治此者，切不可伤及元气。若病已久，尤当专顾脾肾，则根本完固，诸无不愈矣。

`钱仲阳`曰：惊痫发搐，男左视无声，右视有声，女右视无声，左视有声，此相胜也。盖左为肝部，右为肺部，金木相胜故耳。若握拳拇指在内，女为顺，拇指在外，男为顺。顺则易治，逆则难治。

`薛`氏曰：寅卯辰时搐而发热作渴，饮冷便结，属肝胆经虚热，用柴芍参苓散；作渴引饮，自汗盗汗，属肝胆经血虚，用地黄丸；口吻流涎，属肝木克脾土，用六君子汤。巳午未时发搐，若兼作渴饮水，属风火相搏，以地黄丸补肝，导赤散、凉惊丸治心。若作渴饮汤，体倦不乳，土虚而木旺也，用地黄丸以补肾，六君子汤以补脾。申酉戌时微搐而喘，目微斜，身似热，睡而露睛，大便淡黄，属脾肺虚热，用异功散；若手足逆冷，或喘泻不食，属脾肺虚寒，用六君、炮姜、木香；久病而元气虚者，用六君子、六味丸二药主之。亥子丑时微搐身热，目睛紧斜，吐泻不乳，厥冷多睡，属寒水侮土，用益黄散。未应，用六君、姜桂。伤风发搐，口中气热，呵久，手足动者，名假搐，用大青膏发散风邪。伤风发搐，口气不热，肢体倦怠，用异功散补脾土，钩藤饮清肝木。若因风邪内郁，发热而变诸证者，当理肺金、清风邪。若外邪既解而内证未除，当理肺补脾。若停食发搐，呕吐乳食者，宜用消食丸。若伤食后发搐，身热困睡，呕吐不思乳食者，当先定搐，后用白饼子下之。若食既散而前证仍作，或变他证者，脾土伤而肝木乘之也，用六君子加钩藤钩以健脾平肝。若肺经亏损而致惊搐等证者，当补脾肺以平肝心，则惊搐自止矣。如手足冷汗，搐眉搐肚，日夜不止，名真搐，当用人参汤、川乌、全蝎等药，平其胃气。百日内发搐，真者内生风，二三次必死；假者外生风，虽频发不死。百日内搐，亦有因乳母七情厚味所致者，当兼治其母，而以固胃为先，不可径治其儿也。若涎入心脾则不能言，用凉心、镇惊、下痰之药。逆搐者不治。若吐泻后变证者，亦不治。大凡发搐，因风者则面青目赤，因惊则叫呼搐搦，因食则嗳吐气闷，脾肺虚则生粘痰，喉间作锯声。此乃心火不能生脾土，脾土不能生肺金，以致肺不能主气，脾不能摄涎，故涎气泛上而喉中作声耳。若用祛风治痰之剂，则气散阴消而促其危矣。

## 夜啼（十九）
小儿夜啼不安，按《保婴》等书云：夜啼有二，曰脾寒，曰心热也。夜属阴，阴胜则脾脏之寒愈盛，脾为至阴，喜温而恶寒，寒则腹中作痛，故曲腰而啼，其候面青，手腹俱冷，不思乳食是也，亦曰胎寒，宜钩藤饮。寒甚者，理中丸。若曲腰啼叫，哭而无泪者，多系腹痛，宜木香散，或用温胃饮加木香。若脾肾寒甚而兼带作痛者，宜`陈`氏十二味异功散。若过用乳食，停滞作痛，邪实无虚而啼者，宜保和丸，和胃饮加减主之，甚者宜消食丸。若阴盛阳衰，心气不足，至夜则神有不安而啼叫者，宜四君子汤、五味异功散，或七福饮、《秘旨》安神丸。若面青手冷、阳气虚寒、心神惊怯而啼者，宜五君子煎或六味异功煎，甚者宜七福饮加炮干姜、肉桂。若兼泄泻不乳，脾肾虚弱也，宜六神散，甚者养中煎、胃关煎。若兼吐泻少食，脾胃虚寒也，宜五君子煎、温胃饮，或六味异功煎加炮木香。若大便不化，食少腹胀，脾气虚弱也，宜五味异功散，或五君子煎加木香。若面色白，黑睛少，至夜分阴中阳虚而啼者，此肝肾之不足也，宜六味丸、八味丸、理阴煎。若见灯见火愈啼者，心热也。心属火，见火则烦热内生，两阳相抟，故仰身而啼，其证面赤手腹俱暖，口中气热是也。火之微者，宜生脉散、导赤散；火之甚者，宜朱砂安神丸、人参黄连散。若肝胆热甚，木火相抟者，宜柴胡清肝散。大都此证，或因吐泻，内亡津液，或禀赋肾阴不足，不能滋养肝木，或乳母恚怒，肝火侮金，当用六君子汤补脾土以生肺金，地黄丸壮肾水以滋肝木。若乳母郁闷而致者，用加味归脾汤。乳母暴怒者，加味小柴胡汤。乳母心肝热抟者，柴胡清肝散。若因惊夜啼者，宜从前惊啼论治。

## 发热（二十）
小儿发热证，其最要者有四：一则外感发热，二则疮毒发热，三则痘疹发热，四则疳积发热。凡此四者之外，如饮食、惊风、阴虚、变蒸之类，虽亦有之，然各有其说，均当详辨。

发热当辨虚实，如实则面赤气粗，口燥唇疮作渴，喜冷饮水，大小便难，或掀衣露体，烦啼暴叫，声洪脉强，伸体而卧，睡不露睛，手足指热，皆为实证。实以邪气有余，或可散邪，或宜清火；虚则面色青白，气怯神倦，恍惚软弱，口鼻微冷，不喜寒凉，饮汤安静，泄泻多溺，呕恶惊惕，上盛下泄，抱胞喜按，乍凉乍温，夜则虚汗，卧则露睛，屈体而卧，手足指冷，脉息缓弱，皆为虚证。虚以正气不足，最宜调补，或兼解邪，虽有发热外证，必不可妄用寒凉及任意消散克伐等剂。

## 外感发热治法（二一）
凡小儿无故发热，多由外感风寒。若寒邪在表未解者，必有发热头痛，或身痛无汗，或鼻塞流涕，畏寒拘急，脉见紧数者是也。凡暴感者，极易解散，一汗可愈。但察其气血平和，别无实热等证，或但倦怠昏睡者，则但以四柴胡饮或五柴胡饮为主，酌儿大小而增减其剂。此法先固其中，次解其表，庶元气无伤而邪且易散，最为稳当极妙之法。有云：小儿何虚，乃堪此补？及又有补住邪气之说，皆寸光昧理之谈，不可信也。若胃气微见虚寒者，宜五君子煎加柴胡，或以理阴煎加减用之最妙。元气颇强而能食者，宜正柴胡饮。兼内热火盛而外邪未解者，宜一柴胡饮或`钱`氏黄龙汤。壮热火盛，往来寒热者，宜柴芩煎。寒气盛者，宜二柴胡饮。寒邪盛而中气微虚者，宜五积散。伤寒见风，身热兼嗽而中气不虚者，宜柴陈煎。若中气不足而兼热兼嗽者，宜金水六君煎。冬受寒邪，至春夏而发热者，是为小儿正伤寒，但取效稍迟，然治法不能外此。

新按：余之仲儿，生于乙卯五月，于本年初秋，忽尔感寒发热，脉微紧。然素知其脏气属阴，不敢清解，遂与芎、苏、羌、芷、细辛、生姜之属，冀散其寒，一剂下咽，不惟热不退而反大泻作，连二日泻不止喘继之，愈泻则愈喘。斯时也，将谓其寒气盛耶，何以用温药而反泻？将谓其火刑金耶，岂以清泻连日而尚堪寒凉？将谓其表邪之未除耶，则何以不利于苏散？束手无策，疑惧已甚，且见其表里俱剧，大喘垂危，又岂浅易之剂所能挽回？因沉思良久，渐有所得，乃用人参二钱，生姜五片，煎汁半盏，然未敢骤进，恐再加喘，必致不救，因用茶匙挑与二三匙，即怀之而旋走室中，徐察其呼吸之进退。然喘虽未减，而亦不见其增甚，乃又与三四匙，少顷，则觉其鼻息似乎少舒，遂放胆与以半小盅，更觉有应，自午及酉，完此一剂。适一医至，急呼曰：误矣，误矣！焉有大喘如此而尚可用参者？速宜以抱龙丸解之。余诺之而不听，乃复以人参二钱五分，如前煎汤，自酉至子尽其剂，剂完而气息遂平，齁齁大睡，泻亦止而热亦退矣。此所以知其然者，观其因泻反喘，岂非中虚？设有实邪，自当喘随泻减，是可辨也。向使误听彼医，易以清利，中气一脱，即当置之死地，必仍咎余之误用参也。孰是孰非，何人辨哉！余因记此，以见温中散寒之功，其妙有如此者。

## 外感发热弗药可愈（二二）
凡小儿偶然发热者，率由寒热不调，衣被单薄，柔弱肌腠，最易相感，感则热矣。余之治此，不必用药，但于其熟睡之顷，夏以单被，冬以绵被，蒙头松盖，勿壅其鼻，但以稍暖为度，使其鼻息出入皆此暖气，少顷则微汗津津，务令上下稍透，则表里通达而热自退矣。若冬月衣被寒凉，汗不易出，则轻搂着身，赤体相贴，而上覆其面，则无有不汗出者，此余近年养儿至妙之法，百发百中者也。若寒邪甚者，两三微汗之，无有不愈。然此法惟行于寅卯之际，则汗易出而效尤速。

## 诸热辨证（二三）
小儿发热，若热随汗退者，即外感证也。其有取汗至再而热不退者，必痈毒痘疹之候，俟其形见，当于本门求法治之。若是疮毒，但当辨其阴证阳证，阳证宜清火解毒，阴证宜托里助阳。方治详具外科。若汗出热不退，别无痈肿而耳后红筋灿然，及眼如包泪，或手指尖冷，脉紧数者，必是痘疹，方治详具痘疹门。

小儿饮食内伤，本无发热之证，盖饮食伤脏，则为胀为痛，为吐为泻，本非肌表之病，焉得发热？故调经论曰：邪之生于阳者，得之风雨寒暑，生于阴者，得之饮食居处、阴阳喜怒。此自不易之理也。今人但见小儿发热，则多言伤食而妄行消导，谬亦甚矣。其或饮食内伤，风寒外感，表里兼病而发热者，亦常有之。然此当察其食之有停无停，酌而治之，亦非可混行消耗。盖恐内本无滞而妄加克伐，则亏损中气，以致外邪难解，则病必滋甚。

小儿疳积发热，此诚饮食内伤所致，然必成痞成疳，阳明郁积既久，所以内外俱热，是非暴伤饮食者之比，亦非肌表发热者之比。方治详具疳积条。

小儿有阴虚发热之证及变蒸发热之说。凡阴虚发热者，此即小儿劳损证也，亦名为童子劳，此当于虚损门求法治之。至若变蒸之说，则辨在本条，并当详察。

`钱仲阳`曰：潮热者，时间发热，过时即退，来日依时而发，此欲发惊也；壮热者，常热不已，甚则发惊痫也；风热者，身热而口中气热，乃风邪外感也；温热者，肢体微热，热不已则发惊搐。壮热恶风寒，为元气不充，表之虚热也；壮热不恶风寒，为外邪所客，表之实热也；壮热饮汤，为津液短少，里之虚热也；壮热饮水，为内火销烁，里之实热也。脉尺寸俱满为重实，尺寸俱弱为重虚。脉洪大，或缓而滑，或数而鼓，此热盛拒阴，虽形证似寒，实非寒也。热而脉数，按之不鼓，此寒盛格阳，虽形证似热，实非热也。发热恶热，大渴不止，烦躁肌热，不欲近衣，其脉洪大，按之无力，或兼目痛鼻干者，此血虚发热也，当补其血。如不能食而热自汗出者，气虚也，当补其气。

## 内热证（二四）
内热与外热不同，内热以五内之火，热由内生，病在阴分，故内热者宜清凉，不宜升散，升散则内火愈炽，火空则发也；外热以肤腠之邪，风寒外袭，病在阳分，故外热者宜解散，不宜清降，清降则表热愈留，外内合邪也。此外热内热之治，其不同者有如此。欲分内外之辨，则外热者，其至必骤，内热者，其来必缓。但察其绝无表证，而热在脏腑、七窍、三焦、二阴、筋骨、肌肉之间者，皆是内热之证。但内热之证，亦有虚实，实者宜从正治，虚者当从反治。反正之间，有冰炭之异，非可混也。

凡实热之在内者，古法治分五脏，宜从正治。心热者，宜泻心汤、导赤散、安神丸；肝热者，泻青丸、柴胡饮子、龙胆汤；脾热者，泻黄散；肺热者，轻则泻白散、地骨皮散，重则凉膈散；肾热者，滋肾丸、滋阴八味丸。实热则宜疏下，虚热则宜调补。肢体热，轻则惺惺散，重则人参羌活散。大便秘者，二黄犀角散、四顺清凉饮。余热不退者，地骨皮散。大小便血者，保阴煎。血热妄行者，清化饮。三焦火盛、上下热甚者，抽薪饮。小水热痛者，大分清饮。阳明内热，烦渴头痛，二便秘结者，玉泉散。阳明火盛，兼少阴水亏者，玉女煎。凡元气虚而为热者，必真阴不足，皆假热证也，宜从反治。心脾肺气虚假热者，五君子煎、人参理中汤。五脏气血俱虚假热者，五福饮。肝肾真阴不足假热者，轻则六味地黄汤，甚则理阴煎。肝肾血虚假热者，大营煎、五物煎。肝肾阴虚，上热下寒，则阳无所附而格阳为热者，六味回阳饮或八味地黄汤。肝经血虚生风而热者，四物加天麻、钩藤钩。汗后血虚而热甚者，六神散加粳米。汗后气虚而恶寒发热者，补中益气汤。汗后阴虚，阳无所附而热者，四物汤加参芪。汗后阳虚，阴无所附而热者，四君子加芎归。久从温补而潮热不退，脉见滑大者，五福饮加地骨皮，或加知母。凡婴儿诸热，有因别证而作者，当从所重者而治之。若乳下婴儿，当兼治其母以调之。

## 小儿上论列方（二五）
四君子汤（补一）
五君子煎（新热六）
五味异功散（补四）
六君子汤（补五）
团参散（小十）
六味异功煎（新热七）
四物汤（补八）
五物煎（新因三）
金水六君煎（新和一）
五福饮（新补六）
理中汤（热一）
人参理中汤（热一）
七福饮（新补七）
温胃饮（新热五）
四味回阳饮（新热一）
胃关煎（新热九）
理阴煎（新热三）
六味回阳饮（新热二）
独参汤（补三五）
生脉散（补五六）
六味地黄丸（补一二十）
养中煎（新热四）
茯神汤（小六十）
八味地黄丸（补一二一）
大营煎（新补十四）
滋肾丸（寒一六三）
滋阴八味丸（新寒十七）
保阴煎（新寒一）
清化饮（新因十三）
补中益气汤（补三十）
益黄散（和十九）
六神散（小五一）
加味归脾汤（补三三）
小柴胡汤（散十九）
柴胡饮子（小三十）
柴胡清肝散（寒五九）
一柴胡饮（新散一）
二柴胡饮（新散二）
人参黄连散（小十七）
四柴胡饮（新散四）
五柴胡饮（新散五）
二黄犀角散（小二九）
正柴胡饮（新散六）
柴芩煎（新散十）
`钱`氏黄龙汤（小二五）
柴陈煎（新散九）
五积散（散三九）
四顺清凉饮（攻二五）
星苏散（小二四）
参苏饮（散三四）
朱砂安神丸（寒一四二）
惺惺散（小二三）
钩藤饮（小六六）
黄连安神丸（寒一四二）
泻白散（寒四二）
泻黄散（寒五七）
《秘旨》安神丸（小七一）
泻心汤（寒二七）
抑肝散（小六七）
安神镇惊丸（小七六）
泻青丸寒（一五一）
抑青丸（小九八）
`东垣`凉膈散（痘八三）
抽薪饮（新寒三）
龙胆汤（小八十二）
大分清饮（新寒五）
玉泉散（新寒十五）
玉女煎（新寒十二）
地骨皮散（小三一）
导赤散（寒一二二）
大青膏（小六八）
消食丸（小三七）
清膈煎（新寒九）
和胃饮（新和五）
利惊丸（小九七）
凉惊丸（小九六）
抱龙丸（小八五）
琥珀散（小八一）
牛黄散（小二七）
梅花饮（小八三）
白饼子（小三九）
肥儿丸（小百十一）
保和丸（小三五）
木香散（痘二一）
`陈`氏十二味异功散（痘二二）
人参羌活散（小二六）

备用方

俱列小儿方中，所当详阅。

## 吐泻（二六）
小儿吐泻证，虚寒者居其八九，实热者十中一二。但察其脉证无火，面色清白，气息平缓，肢体清凉，或神气疲倦，则悉是虚寒之证，不得妄用凉药。古人云：脾虚则呕，胃虚则吐者是也。盖饮食入胃，不能运化而吐者，此脾气虚弱，所以不能运也。寒凉入胃，恶心而吐者，此中焦阳气受伤，所以不能化也。若邪在中焦，则止于呕吐，若连及下焦，则并为泻矣。故在中上二焦者，宜治脾胃，连及下焦者，宜调脾肾。若非实热火邪而妄用寒凉消伐者，无有不死。

小儿虚寒呕吐，凡无故吐泻，察其无火者，必生冷寒气伤胃所致。今小儿所病，大约皆是此证，宜养中煎或温胃饮为主治，其次则五君子煎、理中汤、冬术煎。若兼血虚燥渴者，宜五君子加当归。若兼脾肾虚寒，或多痰涎，或兼喘促，宜理阴煎，甚者，人参附子理阴煎为最妙，勿谓呕吐不宜熟地也。若脾气无寒，或偶有所触，虽吐而不甚者，宜五味异功散。若脾中寒滞，气有不顺而呕吐者，宜藿香安胃散。若上焦不清，多痰兼滞者，宜六君子汤，或更加砂仁、炮姜、木香。

小儿伤食呕吐，若误食不宜之物，或停积滞浊以致吐者，必胸膈胀满，或肚腹作痛，此其中必有余邪，宜和胃饮、益黄散。若但有食滞而胃不寒者，宜大和中饮、小和中饮。若食滞兼痰而吐者，宜二陈汤、六安煎、苓术二陈煎。若饮食虽滞而因脾虚不能运化者，此其所重在脾气，不在饮食，只宜养中煎、温胃饮，或理阴煎、圣术煎之类以培其本，不可因饮食之故而直行消伐也。

小儿胃热呕吐者，其证最少，盖内热者多不致吐，即亦有之，其必多食炙煿甘甜之物，以致滞积胃口，或夏间冒暑，及脏气素热者乃有之。凡治热证，必须详辨的确，勿得以假热作真热也。凡胃火内热呕吐者，察其证必烦热作渴、喜冷，察其脉息必洪大滑数。火之甚者，宜泻黄散、玉泉散，或竹叶石膏汤。若有痰食之滞兼火作吐者，宜二陈汤加石膏、黄连、山栀，或加山楂、麦芽之类。若脾胃虚弱而兼火者，宜人参安胃散或橘皮竹茹汤。若胃火呕吐作渴者，宜竹茹汤。若夏月胃热，阳暑伤胃者，必烦热大渴，吐泻并作，宜五味香薷饮，或十味香薷饮，或竹茹汤，或橘皮竹茹汤。若内热之甚者，宜益元散、玉泉散主之。然暑有阴阳之辨，若因天气暑热，过用生冷，以致伤胃而为吐泻者，此属阴暑，则宜暖胃温中，如前虚寒治法，或用五苓散亦妙，凡本条之药绝不可用。

`薛`氏曰：凡暑令吐泻，手足发热，作渴饮冷者，属阳证，宜清凉之剂。若手足并冷，作渴饮汤者，属阴证，宜温补之剂。故病有属阴者，误用寒凉之药，死后手足青黯，甚则遍身皆然，于此可验。

小儿吐泻并作者，本属内伤，然有因寒气自外而入，内犯脏气而然者；有因生冷不慎，致伤胃气而然者；有因中气本弱，饮食失宜而然者。邪伤阳分则为吐，邪伤阴分则为泻。若吐泻并作，则阴阳俱伤之证也。此当察其有滞无滞，详辨其虚实而治之。若吐泻初起，邪滞未清者，必有胸腹胀闷实滞等证，此宜先用和胃饮、苓术二陈煎之类，以清上焦之气。若吐泻初起，腹胀腹痛而拒按者，宜先用胃苓汤，或五苓散加干姜、木香之类，以分下焦之清。若上无胀滞，或所吐既多而呕恶不已，此其上焦岂尚有物？但察其形气困倦，总惟胃虚而然。若虚寒不甚者，宜五味异功散。然无寒不作吐，故惟五君子煎、六味异功煎，及养中煎、温胃饮之类，皆最宜也。若下腹虽痛而可按可揉，或腹寒喜熨，或所泻既多而泄仍不止，此其下焦必空虚已极，惟脾肾虚寒不能固摄而然，非胃关煎不可。其稍轻者，或用四君子加肉豆蔻、补骨脂、丁香之属。若虚中兼滞者，或助胃膏亦可酌用。其或果由胃火，则火逆于上，热蓄于下，亦能为吐为泻，然必有火证火脉者，方是其证，乃宜大小分清饮，或用香连丸，或如前胃热呕吐条参而治之。然此证最少，不得轻易混用。

### 吐泻新按

余季子于丁巳正月生于燕邸，及白露时甫及半周，余见新凉日至，虞裀褥之薄，恐为寒气所侵，每切嘱眷属保护之，而眷属不以为意。及数日后，果至吐泻大作，余即用温胃和脾之药，不效，随用理中等剂，亦不效。三日后，加人参三钱，及姜、桂、吴茱、肉豆蔻之类，亦不效。至四五日，则随乳随吐，吐其半而泻其半，腹中毫无所留矣。余不得已，乃用人参五六钱，制附子、姜、桂等各一二钱，下咽即吐，一滴不存，而所下之乳则白洁无气，仍犹乳也。斯时也，其形气之危，已万无生理矣。余含泪静坐书室，默测其故，且度其寒气犯胃而吐泻不止，若舍参、姜、桂、附之属，尚何术焉？伎已止此，窘莫甚矣。思之思之，忽于夜半而生意起，谓其胃虚已极，但药之气味略有不投，则胃不能受，随拒而出，矧附子味咸，亦能致呕，必其故也。因自度气味，酌其所宜，似必得甘辣可口之药，庶乎胃气可安，尚有生意。乃用胡椒三钱，捣碎，加煨姜一两，用水二盅，煎至八分，另盛听用。又用人参二两，亦用水二盅，煎至一盅，另盛听用。用此二者，取其气味之甘辛纯正也。乃用茶匙挑合二者，以配其味，凡用参汤之十，加椒姜汤之一，其味微甘而辣，正得可口之宜。遂温置热汤中，徐徐挑而与之，陆续渐进。经一时许，皆咽而不吐，竟得获效。自后乳药皆安，但泻仍未止也。此自四鼓服起，至午未间，已尽二两之参矣。参尽后，忽尔躁扰呻吟，烦剧之甚，家人皆怨，谓以婴儿娇嫩，脏腑何堪此等热药？是必烧断肚肠也，相与抱泣。余虽疑之而不为乱，仍宁神熟思之。意此药自四鼓至此，若果药有难堪，何于午前相安，而此时遽变若此？其必数日不食，胃气新复，而仓廪空虚，饥甚则然也。旁有预备之粥，取以示之，则张惶欲得，其状甚急，乃与一小盏，轧鲸吞虎嗜，又望其余，遂复与半碗，犹然不足，又与半碗，遂寂然安卧矣。至次日，复加制附，始得泻止痊愈。呜呼!此儿之重生，固有天命，然原其所致之因，则人之脏气皆系于背，褥薄夜寒，则寒从背俞而入，内干于脏，中必深矣。原其所治之法，则用药虽当，而气味不投无以相入，求效难矣。及其因饥发躁，使非神悟其机，倘妄用清凉，一解则全功尽弃，害可言哉？故余笔此，以见病原之轻重，气味之相关，及诊治之活变有如此关系者。虽然，此特以己之儿，故可信心救疗如是，设以他人之子，有同是病者，于用参数钱之时，见其未效，不知药未及病，必且烦言吠起，谤其误治，改用苦寒，无不即死，而仍归罪于用参者，此时黑白将焉辨之？故再赘其详，用以广人之闻见云。都阃钱旭阳长郎，年及两周，季夏间以生果伤脾，因致先泻后痢。旭阳善医，知其不过伤于生冷，乃与参、术、姜、桂温脾等药。泻痢不愈，而渐至唇口生疮。乃谋之余，曰：此儿明为生冷所伤，今不利温药，将奈之何？余曰：此因泻伤阴，兼之辛辣遽入，而虚火上炎耳。非易以附子，不能使火归源也。因用二剂，而唇口疮痛、咽肿倍甚，外见于头面之间，而病更剧矣。又谋之余，曰：用药不投如此，岂真因湿生热耶？余诊之曰：上之脉息，下之所出，皆非真热，本属阳虚。今热之不效，虽属可疑，然究其所归，寒之则死，必无疑也。意者，药犹未及耳。旭阳曰：尚有一证似属真寒，今其所用汤饮，必欲极滚极热者，余等不能入口，而彼则安然吞之，即其喉口肿痛如此，所不顾也，岂其证乎？余曰：是矣，是矣。遂复增附子一钱五分，及姜、桂、肉果、人参、熟地之属，其泻渐止，泻止而喉口等证不一日而全收矣。疑似之间，难辨如此，使非有确持之见，万无一生矣。余自经此以来，渐至不惑，后有数儿，证治大同者，俱得保全。噫！此不惑之道，其要何居？在知本之所在耳，临证者可无慎哉？

### 附按

`薛`氏治一小儿，每饮食失节，或外惊所忤，即吐泻发搐，服镇惊化痰等药而愈。后发搐益甚，饮食不进，虽参术之剂，到口即呕。余用白术和土炒黄，用米泔煎数沸，不时灌半匙，仍呕。次日灌之，微呕。再日灌之，欲呕。此后每服二三匙，渐加至半杯，不呕，乃浓煎服而愈。

一小儿泻而大便热赤，小便涩少，此热蕴于内也。先以四苓散加炒黄连一剂，其热顿退。又用七味白术散去木香二剂，热渴顿止。后以四君、升麻调理而痊。

一小儿九岁，食炙煿之物，作泻饮冷，诸药不应，肌体消瘦，饮食少思。余用黄连一两，酒拌炒焦为末，入人参末四两，粥丸小豆大，每服四五十丸，不拘时白汤下，服迄渐愈。又用五味异功散加升麻，服月余而瘥。后不戒厚味，患疳积，消瘦少食，发热作渴，用大芦荟丸为主，以四味肥儿丸为佐，疳证渐退。却以四味肥儿丸为主，以五味异功散为佐而痊。后又不禁厚味，作泻饮冷，仍服肥儿丸、异功散而瘥。

## 霍乱吐泻（二七）
小儿霍乱吐泻者，必以寒凉伤胃，或时气阴湿，或饮食失宜，皆能致之。然此与前吐泻并行者，稍有不同。盖霍乱者暴而甚，吐泻者徐而缓。霍乱者，伤在一时；吐泻者，其伤以渐。此其所以有异也。若暴疾霍乱而胃口未清，胸腹仍满者，宜先用和胃饮、苓术二陈煎，或大、小和中饮，或小分清饮，或神香散之类主之。俟胃口稍平，即宜五味异功散，或温胃饮、五苓散之类调补之。若霍乱初起便觉神疲气倦，而胃口别无胀滞者，此其胃气已伤，即宜温补，如养中煎、温胃饮之类，不得概行清利也。

## 论泻痢粪溺色（二八）
古人有以小儿泻痢粪黄酸臭者，皆作胃热论治，此大误也。盖饮食入胃，化而为粪，则无有不黄，无有不臭者，岂得以黄色而酸臭者为热乎？今以大人之粪验之，则凡胃强粪实者，其色必深黄而老苍，方是全阳正色。若纯黄不苍而粪有嫩色，则胃中火力便有不到之处，再若淡黄则近白矣。近白之色则半黄之色也，粪色半黄则谷食半化之色也，粪气酸腥则谷食半化之气也。谷食半化，则胃中火力盛衰可知也。若必待粪青粪白，气味不臭，然后为寒，则觉之迟矣。故但以粪色之浅深，粪气之微甚，便可别胃气阳和之成色。智者见于未然，而况于显然乎？余故曰：古人以粪黄酸臭为火者，大误也。再若小水之色，凡大便泻痢者，清浊既不分，小水必不利。小水不利，其色必变，即清者亦常有之，然黄者十居八九。此因泻亡阴，阴亡则气不化，气不化则水涸，水涸则色黄不清，此自然之理也。使非有淋热痛涩之证，而但以黄色便作火治者，亦大误也。

## 吐乳（二九）
小儿吐乳，虽有寒热之不同，然寒者多而热者少，虚者多而实者少，总由胃弱而然。但察其形色脉证之阴阳，则虚实寒热自有可辨。热者宜加微清，寒者必须温补。乳子之药，不必多用，但择其要者二三四味，可尽其妙，如参姜饮、五味异功散之类，则其要也。若儿小乳多，满而溢者，亦是常事，乳行则止，不必治也。若乳母有疾，因及其子，或有别证者，又当兼治其母，宜从`薛`氏之法如下。

`薛`氏曰：前证若小儿自受惊，或乳母恚怒，致儿吐泻青色者，宜用异功散。若母食厚味而乳热者，用`东垣`清胃散。母饮酒而乳热者，用葛花解酲汤，子服一二匙。若饮烧酒而乳热，或子母身赤，或昏愦，服冷米醋三五杯，多亦无妨，儿服一二匙。若母停滞生冷而乳冷者，母服人参养胃汤，子服调中丸。若母停滞而变热乳者，母服大安丸，子服五味异功散。若母郁怒伤肝脾而乳热者，用归脾汤、逍遥散。若母脾虚血弱而乳热者，用六君子加芎归。若母气血虚而乳热者，子母俱服八珍汤。若母劳后发热而乳热者，子母俱服补中益气汤。若因怒动肝火而乳热者，用五味异功散加柴胡、山栀。若吐痰涎及白绿水者，木乘脾土虚寒证也，用六君子加柴胡、木香。大凡吐乳泻青色者，属惊，法当平肝补脾；吐泻青白色者，属寒，法当温补脾土。前诸证，若手足指热者属实，手足指冷者属虚，此亦验法也。

## 五疳证（三十）
`钱仲阳`曰：小儿诸疳，皆因病后脾胃亏损，或用药过伤，不能传化乳食，内亡津液，虚火妄动，或乳母六淫七情，饮食起居失宜，致儿为患。凡疳在内者，目肿腹胀，泻痢青白，体渐瘦弱；疳在外者，鼻下赤烂，频揉鼻耳，或肢体生疮。大抵其证虽多，要不出于五脏，而五脏之疳不同，当各分辨治之。肝疳者，一名筋疳，亦名风疳，其证白膜遮睛，或泻血而瘦，宜用地黄丸以生肾；心疳者，面黄颊赤，身体壮热，宜用朱砂安神丸以治心，异功散以补脾；脾疳者，一名肥疳，体黄瘦削，皮肤干涩而有疮疥，腹大嗜土，宜用四味肥儿丸以治疳，五味异功散以生土，或用益黄散；肺疳者，一名气疳，喘嗽气促，口鼻生疮，宜用人参清肺汤以治肺，益气汤以生金；肾疳者，一名骨疳，肢体瘦削，遍生疮疥，喜卧湿地，用地黄丸。鼻疮用兰香散，诸疮用白粉散。若患潮热，当先补肝，后泻心，若妄以硝黄等药利之，则成疳。若患癖，当消磨，若误以巴豆、硼砂下之，或伤寒误下，皆能成疳。其初病者为热疳，用黄连丸；久病者为冷疳，用木香丸；冷热相兼者，用如圣丸；津液短少者，用七味白术散。凡此皆因大病，脾胃亏损，内亡津液所致，当固脾胃为主，而早为施治，则不变败证也。

`杨`氏曰：无辜疳者，脑后项边有核如弹丸，按之转动，软而不疼，其内有虫，不速针出，则内食脏腑，肢体痈疽，便利脓血，壮热羸瘦，头露骨高，宜用大芜荑汤、蟾蜍丸。丁奚者，手足极细，项小骨高，尻削体痿、腹大脐突，号哭胸陷，宜用肥儿丸，大芦荟丸。哺露者，虚热往来，头骨分开，翻食吐虫，烦渴呕哕，宜用肥儿丸、大芦荟丸。走马疳者，牙齿蚀烂。盖齿属肾，肾虚受热，痰火上炎，致口臭齿黑，甚则龈烂牙宣，宜敷雄黄散，服蟾蜍丸。若作渴泻痢、肿胀痨瘵等证，当详参方论而治之。盖疳者，干也，因脾胃津液干涸而患，在小儿为五疳，在大人为五劳，总宜以调补胃气为主。

又，`杨`氏曰：又有疳伤者，五脏虫疳也。其名甚多，姑举其要。虫疳者，其虫如丝，出于头项腹背之间，黄白赤者可治，青黑者难治；蛔疳者，皱眉多啼，呕吐青沫，腹中作痛，肚胀青筋，唇口紫黑，头摇齿痒；脊疳者，身热羸黄，烦渴下利，拍背有声，脊骨如锯齿，十指皆疮，频啮指甲；脑疳者，头皮光急，满头并疮，脑热如火，发结如穗，遍身多汗，腮肿囟高；疳渴者，日则烦渴，饮水不食，夜则渴止；疳泻者，毛焦唇白，额上青纹，肚胀肠鸣，泻下糟粕；疳利者，停积宿滞，水谷不聚，泻下恶物；疳肿者，虚中有积，肚腹紧胀，脾复受湿，则头面手足虚浮；疳劳者，潮热往来，五心烦热，盗汗骨蒸，嗽喘枯悴，渴泻饮水，肚硬如石，面色如银。大抵其证虽多，要不出于五脏，总宜以五脏之法治之。

`景岳`曰：按`杨`氏云，疳者，干也，在小儿为五疳，在大人为五劳。然既云为干，又云为劳，岂非精血败竭之证乎？察前诸法，俱从热治，多用清凉，虽此证真热者固多，而元气既败，则假热者尤多也。即前所用，亦有地黄丸、异功散、益黄散、益气汤之类，恐此数方有不足以尽之。其或血气俱损，有非大补不可者；阴虚假热，脾败肾亏，又有非温补不可者。贵在临证酌宜，仍当以虚损治劳之法参用，庶得尽善。

`薛`氏曰：按疳证或以哺食太早，或嗜食甘肥，或服峻厉之药，重亡津液，虚火炽盛，或因禀赋，或乳母厚味七情致之，各当调治其内。若口舌蚀烂，身体壮热，腮唇赤色，或作肿痛，腹膈烦闷，或掌热咽干，作渴饮水，便赤盗汗，啮齿虚惊，此心经内外疳也，宜安神丸之类主之。若鼻外生疮，眼目赤烂，肢体似癣，两耳前后、项侧、缺盆、两腋结核，或小腹、内股、玉茎、阴囊、睾丸肿溃，小便不调，或出白津，或咬指甲，摇头侧目，白膜遮睛，羞明畏日，肚大青筋，口干下血，此肝经内外疳也，用地黄、芦荟二丸主之。若头不生发或生疮痂，或发成穗，或人中口吻赤烂，腹痛吐逆，乳食不化，口干嗜土，泻下酸臭，小便白浊，或合目昏睡，恶闻木音，此脾经内外疳也，用肥儿丸主之。若鼻外生疮，咽喉不利，颈肿齿痛，咳嗽寒热，皮肤皱错，欠伸少气，鼻痒出涕，衄血目黄，小便频数，此肺经内外疳也，用地黄清肺饮主之。若脑热吐痰，手足逆冷，寒热往来，滑泄肚痛，口臭作渴，齿龈溃烂，爪黑面黧，身耳生疮，或耳出水，或食自发，此肾经内外疳也，用地黄丸主之。凡疳热上攻，或痘毒上升，为患甚速，名为走马疳，急敷雄黄散、搽牙散、马鸣散，择而用之，服蟾蜍丸。轻则牙龈腐烂，唇吻肿痛，可治；甚则牙龈蚀落，腮颊透烂，不治。

## 盗汗（三一）
小儿元气未充，腠理不密，所以极易汗出，故凡饮食过热，或衣被过暖，皆能致汗。`东垣`诸公云：此是小儿常事，不必治之。然汗之根本，由于营气；汗之启闭，由于卫气。若小儿多汗者，终是卫虚，所以不固。汗出既多，未免营卫血气愈有所损，而衰羸之渐，未必不由乎此，此所以不可不治也。大都治汗之法，当以益气为主。但使阳气外固，则阴液内藏，而汗自止矣。

治法：凡小儿无故常多盗汗，或自汗者，宜以团参散为主，或参苓散、四君子汤、五味异功散，或白术散之类，俱可择用。若其甚者，宜三阴煎、人参养营汤，或十全大补汤。若心经有火而见烦渴者，宜生脉散、一阴煎。若肝脾火盛，内热熏蒸，血热而汗出者，脉必洪滑，证多烦热，宜当归六黄汤或加减一阴煎。若阳明实热，汗出大渴者，宜`仲景`竹叶石膏汤。若因病后，或大吐大泻之后，或误用克伐之药，以致气虚气脱而大汗亡阳者，速宜用参附汤、六味回阳饮，或芪附汤之类，庶可挽回也。大都汗多亡阳者，多致角弓反张，项强戴眼等证，此太阳、少阴二经精血耗散，阴虚血燥而然，速宜用大营煎、人参养营汤，或十全大补汤之类，方可解救。若作风治，万无一生矣。前《汗证门》有详论详法，所当参阅。余之儿辈，有于襁褓中多盗汗者，但以人参一钱，泡汤与服，当夜即止。久不服参，必又汗出，再服再止，其效如神。凡养儿者，亦可以此为常法。

## 腹胀腹痛（三二）
小儿腹胀腹痛，多因食积，或寒凉伤脾而然。《内经》曰：病痛者，阴也。又曰：痛者，寒气多也，有寒故痛也。`东垣`曰：寒胀多，热胀少，皆主于脾胃。故凡小儿肚腹或胀或痛，虽曰多由积滞，然脾胃不虚，则运化以时，何致作胀？是胀必由于虚也。若胃气无伤而腹中和暖，则必无留滞作痛，是痛多由乎寒也。故治痛治胀者，必当以健脾暖胃为主。若无火证，不得妄用凉药。若无拒按坚实等证，不得妄用攻药。

一治法：凡小儿肚腹膨胀，或时常作痛，黄瘦，常用调理之法，惟芍药枳实丸加减用之为宜，且善止腹痛，或大健脾丸、`杨`氏启脾丸、和中丸之类，皆可酌用。若偶尔伤脾，气促困倦，外见腹胀而内不胀者，此脾气虚也，宜五味异功散或六味异功煎。若脾胃阳气不足，虚寒作胀，或畏寒，或手足冷，或兼呕泻者，宜五君子煎、养中煎、温胃饮、六君子汤，或调中丸。若兼脾肾阳虚，或水泛为痰，或喘促、痛胀、泄泻，宜理阴煎加减主之。若脾胃气虚而痛滞吐泻者，宜六味异功煎，或六君子汤加木香，或调中汤。若胃口偶有留滞，大痛而胀者，宜排气饮或益黄散。若宿食偶有不消而暂为胀满者，宜大、小和中饮，或保和丸、消食丸。若有坚积停滞，胀痛拒按，形气俱实者，宜赤金豆、白饼子、紫霜丸之类攻下之。凡诸未尽，当于腹痛、肿胀二门，参酌为治。

余初年在京，治一五岁邻女，适经药铺，见有晒晾巴豆，其父误以为松仁，以一粒与食之，嚼而味辣，即忙吐出，而已半粒下咽矣。少顷，大泻十余次，泻后次日，即致肚腹通身悉皆肿胀，绝口不食，因求治于余。或谓宜黄连、绿豆以解毒；或谓宜四苓、五皮以利水。余曰：大攻之后，岂非大虚之证乎？能再堪苦寒以败脾否？大泻之后，又尚有何水之可利？遂单用独参汤及温胃饮以培脾气，不数剂而复元如初。夫既以大泻，而何以反胀若是？因此一证，乃知大虚大寒而致成肿胀者，类多如此。（新按）

## 痞块（三三）
小儿多有痞块者，总由口腹无节，见食必啖，食上加食，脾胃化之不及，则胃络所出之道，未免渐有留滞。留滞不已，则日以益大，因成痞矣。或以感寒发热之后，胃气未清，此时最宜择食节食，若不知慎，则食以邪留，最易成痞，此实人所不知也。第痞块既成，必在肠胃之外，膜膈之间，故非可以消伐之剂推逐而去者。若但知攻痞，则胃气益弱，运化失权，不惟不能消痞，且致脾土亏损，则痞邪益横而变证百出矣。故治此者，当酌其缓急，专以调补胃气为主，外则用膏用灸，以拔其结络之根，庶为万全之策。

凡调理脾胃之法，若痞邪未甚，宜芍药枳实丸加减用之为善，或大健脾丸及`杨`氏启脾丸，皆可择用。若脾胃气虚，食少体瘦，宜五味异功散。若脾胃虚寒者，宜调中丸、温胃饮、五君子煎。若兼胃脘停积，食滞作胀者，宜保和丸、消食丸，或大、小和中饮。若胀急坚实，形气尚强，不得不泻者，宜赤金豆、白饼子。若痞久成热，致动阳明之火而牙口溃烂成疳者，宜芦荟丸、胡黄连丸或蟾蜍丸。此外，如贴痞膏及灸治之法，俱详载积聚门。

## 癫痫（三四）
`钱仲阳`曰：小儿发痫，因血气未充，神气未实，或为风邪所伤，或为惊怪所触，亦有因妊娠时七情惊怖所致。若眼直目牵，口噤涎流，肚膨发搐，项背反张，腰脊强劲，形如死状，终日不醒，则为痉矣。凡治五痫，皆随脏治之，每脏各有一兽之形，通用五色丸为主，仍参以各经之药。发而重者死，病甚者亦死。如面赤目瞪，吐舌啮唇，心烦气短，其声如羊者曰心痫。血虚者用养心汤；发热饮冷为实热，用虎睛丸；发热饮汤为虚热，用辰砂妙香丸。面青唇青，两眼上窜，手足挛掣反折，其声如犬者曰肝痫。肝之虚者，用地黄丸；抽搐有力为实邪，用柴胡清肝散；大便不通，用泻青丸。面黑目振，吐涎沫，形体如尸，其声如猪者曰肾痫，用地黄丸、紫河车丸之类。肾无泻法，故径从虚治之。面如枯骨，目白反视，惊跳反折，摇头吐沫，其声如鸡者曰肺痫。肺气虚者，用补肺散；面色萎黄者，土不能生也，用五味异功散；面色赤者，阴火上冲于肺也，用地黄丸。面色萎黄，目直腹满，自利，四肢不收，其声如牛者曰脾痫，用五味异功散；若面青泻利，饮食少思，用六君子加木香、柴胡。若发热抽掣，仰卧，面色光泽，脉浮者，病在腑，为阳证，易治；身冷不搐，覆卧，面色黯黑，脉沉者，病在脏，为阴证，难治。凡有此证，先宜看耳后高骨间，若有青脉纹，先抓破出血，可免其患。此皆元气不足之证也，须以紫河车丸为主，而以补药佐之。设若泛行克伐，复伤元气，则必不时举发，久而变危，多致不救。又有惊痫、风痫、食痫三种，治惊痫，宜比金丸、茯神丸、`钱`氏养心汤、辰砂妙香散、清神汤、虎睛丸之类主之，风痫用`钱`氏牛黄丸、消风丸、星苏散之类主之，食痫用妙圣丹主之。

`薛立斋`曰：妊娠若遇惊恐，则必内应于胎，故一月足厥阴脉养，惊则肝有病；二月足少阳脉养，惊则胆受病；三月手少阴脉养，惊则心受病；四月名为离经；五月足太阴脉养，惊则脾受病；六月足阳明脉养，惊则胃受病；七月手太阴脉养，惊则肺受病；八月手阳明脉养，惊则大肠受病；九月足少阴脉养，惊则肾受病。是脏腑纳气于丹田，自肝至肾，十经滋养而生，此则胎中所致也。若既生之后，或惊怪所触，或乳哺失节，或乳母饮食起居、六淫七情、脏气不平，亦致是证。须察见证属于何经，更别阴阳，以调补脾胃为主，否则不时举发，甚至不救。附按

`薛`氏治一小儿，患前证，吐痰困倦，半晌而苏，诸药不效，年至十三而频发。用肥厚紫河车生研烂，入人参、当归末，捣丸，桐子大，每服三五十丸，日进三五服，乳化下。一月渐愈。又佐以八珍汤痊愈。

又一儿七岁发惊痫，令其恣饮人乳后，发渐疏而轻。至十四复发，用乳不效，亦用河车丸数具而愈，常用加减八味丸而安。后至二十三岁复发而手足厥冷，仍用前法，佐以八味丸、十全大补汤而痊。

又治数小儿，皆以补中益气汤、六君子汤、六味、八味等丸，相间用之，皆得痊愈。

癫痫诸经义及大人证治诸法，俱详载癫狂门，所当参阅。

## 溺白（三五）
小儿便如米泔，或溺停少顷变作泔浊者，此脾胃湿热也。凡饮食不节者多有此证，然亦有气虚下陷而然者。若脉证兼火者，当清利，宜导赤散或四味肥儿丸。若饮食过伤兼胀滞者，宜保和丸、大安丸。若形气不足，或黄瘦，或呕泄者，宜五味异功散，或四君子汤，或补中益气汤。若肝肾火盛，移热膀胱者，必兼痛涩烦热，宜七味龙胆泻肝汤。若脾胃本虚而复兼湿热者，宜四君子汤加炒黄连。若只见溺白而别无烦热脉证，则但节其生冷水果及甘甜等物，不久自愈，切不可因其溺白而过用芩、连、栀子之类，多致伤脾而反生吐泻等证，渐至羸败者，是皆误治之害也，不可不察。

## 变蒸（三六）
`巢`氏云：小儿变蒸者，以长血气也。变者上气，蒸者体热。`钱仲阳`曰：变者易也。小儿在母腹中，乃生骨气，五脏六腑成而未全。自生之后，即长骨脉，脏腑之神志，自内而长，自下而上。故以生之日后三十二日一变蒸，即觉情志有异于前，何也？长生意志脏腑故也。何谓三十二日长骨添精神？盖人有三百六十五骨节，以应天数，内除手足中四十五碎骨外，共有三百二十数，自下生骨，一日十段而上之，十日百段，而三十二日计三百二十段为一遍，亦曰一蒸。凡一周遍，乃生虚热诸病，如是十周，则小蒸毕也。故初三十二日一变，生肾志；六十四日二变一蒸，生膀胱；九十六日三变，生心喜；一百二十八日四变二蒸，生小肠；一百六十日五变，生肝哭；一百九十二日六变三蒸，生胆；二百二十四日七变，生肺声；二百五十六日八变四蒸，生大肠；二百八十八日九变，生脾；三百二十日十变五蒸，生胃，此所谓小蒸毕也。又手厥阴经为脏，手少阳经三焦为腑，此一脏一腑俱无状，故不变不蒸也。太仓云：气入四肢，长碎骨，于十变后六十四日为一大蒸，计三百八十四日，又六十四日为二大蒸，计四百四十八日，又六十四日为三大蒸，计五百一十二日，至五百七十六日变蒸既毕，儿乃成人也。变者，生五脏也；蒸者，养六腑也。每经一变一蒸，情态即异，轻则发热微汗，其状似惊；重则壮热，脉乱而数，或汗或吐，或烦啼躁渴。轻者五日解，重者七八日解，其候与伤寒相似。其治法，平和者微表之，实热微利之，用紫霜丸、黑散子、柴胡散。有寒无热，并吐泻不乳多啼者，当归散、调气散主之。

`薛立斋`曰：《全儿方论》云：变蒸者，以长气血也。变者上气，蒸者发热也。轻则体热虚惊，耳冷微汗，唇生白泡，三日可愈。重则寒热脉乱，腹痛啼叫，不能乳食，食即吐哯，五日方愈。古方以黑散子、紫霜丸主之。窃谓此证，小儿所不免者，虽勿药可也。况前药乃属峻厉，非惟脏腑不能胜，抑且反伤气血，慎之慎之！余尝见一小儿，至二变发热有痰，投以抱龙丸一粒，卒至不救，观此可验矣。若不热不惊，略无证候而暗变者，盖受胎气壮实故也。`景岳`曰：小儿变蒸之说，古所无也，至西晋`王叔和`始一言之，继自隋唐`巢`氏以来，则日相传演，其说益繁。然以余观之，则似有未必然者，何也？盖儿胎月足离怀，气质虽未成实，而脏腑已皆完备。及既生之后，凡长养之机，则如月如苗，一息不容有间，百骸齐到，自当时异而日不同，岂复有此先彼后，如一变生肾，二变生膀胱，及每变必三十二日之理乎？又如小儿之病与不病，余所见所治者，盖亦不少，凡属违和，则不因外感必以内伤，初未闻有无因而病者，岂真变蒸之谓耶？又见保护得宜，而自生至长，毫无疾痛者不少，抑又何也？虽有暗变之说，终亦不能信然。余恐临证者有执迷之误，故道其愚昧若此，及如前`薛`氏之戒，皆不可不察也。明达者以为然否？

## 小儿下论列方（三七）
理中汤（热一）
理中丸（同上）
十全大补汤（补二十）
养中煎（新热四）
温胃饮（新热五）
六味地黄丸（补一二十）
理阴煎（新热三）
胃关煎（新热九）
八味地黄丸（补一二一）
四君子汤（补一）
五君子煎（新热六）
加减八味丸（补一二二）
六君子煎（补五）
归脾汤（补三二）
补中益气汤（补三十）
八珍汤（补十九）
白术散（和三十）
人参养营汤（补二一）
生脉散（补五六）
逍遥散（补九二）
人参养胃汤（小四一）
参姜饮（新热八）
团参散（小十）
人参安胃散（小四二）
益黄散（和十九）
大营煎（新补十四）
人参清肺汤（寒三六）
一阴煎（新补八）
三阴煎（新补十一）
加减一阴煎（新补九）
参附汤（补三七）
芪附汤（补四三）
五味异功散（补四）
参苓散（补五三）
安神丸（寒一四三）
当归六黄汤（寒六五）
茯神汤（小六十）
清神汤（小六一）
六味异功煎（新热七）
虎睛丸（小百一）
调中汤（小二）
调中丸（小三）
六味回阳饮（新热二）
保和丸（小三五）
和中丸（和八七　八八）
参术二陈煎（新和四）
六安煎（新和二）
二陈汤（和一）
芍药枳术丸（新和十六）
大安丸（小三六）
大健脾丸（和八五）
启脾丸（和八六）
和胃饮（新和五）
排气饮（新和六）
大和中饮（新和七）
小和中饮（新和八）
竹茹汤（和一二一）
地黄清肺饮（小六九）
五苓散（和一八二）
泻黄散（寒五七）
`钱`氏养心汤（小五九）
四苓散（和一八七）
胃苓汤（和百九十）
朱砂安神丸（寒一四二）
益元散寒（百十二）
小分清饮（新和十）
辰砂妙香散（固十五）
兰香散（小百十）
玉泉散（新寒十五）
`东垣`清胃散（寒五四）
柴胡散（小二一）
导赤散（寒一二二）
葛花解酲汤（和一二四）
星苏散（小二四）
香连丸（寒百十三）
五物香薷饮（和百七十）
比金丸（小百）
消风丸（小百四）
十味香薷饮（和一七一）
妙圣丹（小百五）
紫河车丸（小百七）
橘皮竹茹汤（和一二二）
消食丸（小三七）
胡黄连丸（小一二二）
藿香安胃散（热七一）
黄连丸（小一三一）
如圣丸（小一二六）
竹叶石膏汤（寒五）
紫霜丸（小百三十）
木香丸（小百二十）
龙胆泻肝汤（寒六三）
白饼子（小三九）
抱龙丸（小八五）
`钱`氏牛黄丸（小九二）
黑散子（未收）
赤金豆（新攻二）
四味肥儿丸（小百十一）
马鸣散（痘百三八）
大芦荟丸（小百十五）
大芜荑汤（小百八）
蟾蜍丸（小一二三）
白粉散（外一九六）
搽牙散（痘一三五）
雄黄散（痘一三三）
圣术煎（新热二五）
助胃膏（小六）
神香散（新和二十）

# 麻疹诠
## 述原（一）

`景岳`子曰：痘之与疹，原非一种。虽痘之变太多证，而疹之收敛稍易，然疹之甚者，其势凶危，亦不减于痘，最为可畏。盖疹毒痘毒，本无异也，第古人重痘而忽疹，多不详及，使后人无所宗法，余实怅之。自得`罗田``万`氏之刻，见其理透法精，鄙念斯慰。今悉从其训，备述于此，虽其中稍有裁订，亦不过正其疑似，详其未详耳。使此后患疹者，幸获迷津之指南，亦以见`万`氏之功为不少矣。

## 名义（二）

疹者，痘之末疾，惟二经受证，脾与肺也，内应于手足太阴，外合于皮毛肌肉，是皆天地间沴戾不正之气，故曰疹也。然其名目有异，在苏松曰沙子，在浙江曰酯子，在江右湖广曰麻，在山陕曰肤疮、曰糠疮、曰赤疮，在北直曰疹子。名虽不同，其证则一。但疹在痘前者，痘后必复疹，惟痘后出疹者，方为结局。

## 疹逆顺（三）

`万`氏曰：疹以春夏为顺，秋冬为逆，以其出于脾肺二经，一遇风寒，势必难出，且多变证，故于秋冬为不宜耳。夫天行不正之气，致为人之疡疹，然古人于痘疹二字，始终归重于痘，并不分别疹为何物，岂可以二证归于一证耶？想当时重痘不重疹，故尔略之，致使后人不得心法，因而害事者，往往有之。今以吾家四代传流，以及今日心得之法，开载于后，用此应痘，定不差矣。敢有毫厘隐匿，天其鉴之。

## 疹脉（四）

凡出疹，自热起至收完，但看右手一指，脉洪大有力，虽有别证，亦不为害，此定存亡之要法也。

`景岳`曰：按此即阳证得阳脉之义，若细软无力，则阳证得阴脉矣，元气既弱，安能胜此邪毒？是即安危之基也。故凡诊得阴脉者，即当识为阴证而速救元神，宜用伤寒温补托法参酌治之。若执以麻疹为阳毒而概用清寒，则必不免矣。

## 疹证（五）

疹虽非痘之比，然亦由胎毒蕴于脾肺，故发于皮毛肌肉之间，但一时传染，大小相似，则未有不由天行疠气而发者，此其源虽内发，而证多属表。故其内为胎毒，则与痘证同；外有表邪，则与伤寒类。其为毒也，总由君相二火，燔灼太阴，而脾肺受之。故其为证，则有咳嗽喷嚏，面肿腮赤，目胞浮肿，眼泪汪汪，鼻流清涕，呵欠闷顿，乍凉乍热，手足稍冷，夜卧惊悸，或恶心呕哕，或以手掐面目唇鼻者，是即出疹之候，便宜用解毒散邪等药，不使留停于中，庶无他患。且凡是疹证，必其面赤，中指冷而多嗽，又必大热五六日，而后见红点遍身，此其所以与痘、与伤寒有异也。

痘欲尽发而不留，疹欲尽出则无病。邪气郁遏则留而不去，正气损伤则困而不伸。毒归五脏，变有四证，归脾则泄泻不止，归心则烦热不退而发惊，归肺则咳嗽血出，归肾则牙龈烂而疳蚀。

`程`氏曰：麻疹初出，类伤风寒，头疼咳嗽，热甚，目赤颊红，一二日内即出者轻，必须解表，忌见风寒、荤腥、厚味，如犯之，恐生痰涎，变为惊搐，必致危矣。如初起吐泻交作者顺，干呕霍乱者逆，欲出不出者危亡立至。

`徐`氏曰：痘自里而出于脏，故重；疹自表而出于腑，故轻。

`景岳`曰：痘疹之属有四种：曰痘，曰疹，曰麻，曰斑也。痘则陆续渐出，自小而大，或稀或密，部位颗粒有辨也；疹则一齐发出，大者如苏子，次者如芥子，小者如蚕子，而成粒成片者是也；麻则最细而碎，如蚊迹模糊者是也；斑则无粒，惟成片红紫，如云如锦者是也。大都疹与麻斑同类，即发斑伤寒之属，而痘则本非其类也。盖痘毒本于肝肾，出自中下二焦，是以终始不妨于食，而全赖水谷为主，所以能食则吉，不能食则凶。故治痘者，不可不顾脾胃。麻疹之毒，则由表邪不解而内犯太阴阳明，病在上中二焦，所以多不能食，故治麻疹者，但宜解散火邪，邪散则自能食矣。是痘疹之治，当各有所重者如此。

## 疹期（六）

出疹之候，初热一日，至次日鸡鸣时，其热即止，只存五心微热，渐见咳嗽鼻流清涕，或腹中作痛，饮食渐减，至申酉之间，其热复来。如此者四日，用手满按发际处甚热，其面上热少减二三分，咳嗽连声，面燥腮赤，眼中多泪，喷嚏频发，或忽然鼻中出血，至五日，其热不分昼夜，六日早时，其疹出在两颊下，细细红点，至午时，两手背并腰下及浑身，密密俱有红点，七日普遍掀发，其鼻中清涕不流，喷嚏亦不行，七日晚，两颊颜色渐淡。此验出疹之要法。

凡疹热六日而出，一定之规也。若医人无识，用药太早，耗散元气，及至出时，变害多矣。或嗽而变喘，或出一二日即隐，或作大泻，或合目而喘，此医人用药不当之害也。吾家治法，定不在五日内用药，必待见疹，方用徐徐升表。然用药亦有次第，凡一剂必作十余次饮之，况疹在皮肤之间，若作一次服，则药性催之太急，每致谵语烦躁，故当慎之。

`景岳`曰：按此`万`氏之法，谓医人用药太早，恐致耗散元气，故必待见点而后施治，及作一次服，恐药性催之太急，皆惟恐无益而反以致害，此固其心得之法也。然以愚见，则医有高下，药有宜否，但使见有确真，发无不当，则于未出之前，或解或补，必有得豫防之力，以潜消其毒者；既出之后，亦必有善调之方，而不致催急者，此在善与不善，或不嫌早与不早也。尝见庸流之误治者多，是诚不服药为中医也。此`万`氏之说所以不可不遵。

凡疹热，五六日必出矣，医人用药见不能散，父母见药不效，医人见热嗽不能除，或以别证治之，主家又或更医，此世之所以误者多矣。

## 麻疹初热（七）

麻疹发热之初，与伤寒相似，惟疹子则面颊赤，咳嗽喷嚏，鼻流清涕，目中有泪，呵欠喜睡，或吐泻，或手掐眉目，面赤为异耳。但见此候，即是疹子，便宜谨避风寒，戒荤腥厚味。古法用升麻葛根汤以表散毒邪，余制透邪煎代之更佳，或柴归饮亦妙。但使皮肤通畅，腠理开豁，则疹毒易出，不可作伤寒妄加汗下也。妄汗则增热而为衄血、咳血，为口疮咽痛，为目赤肿，为烦躁干渴，为大小便不通；妄下则里虚，为滑泄，为滞下。经曰：必先岁气，毋伐天和。言不可妄汗妄下也。

凡疹初热疑似之间，切不可轻易用药。纵有他证，必待五日，腮下见疹，方可用升表之剂。嗽多，连打嚏喷，鼻流清涕，或流鼻血，饮食减少，好饮凉水，只宜调理饮食，戒面食荤腥。

疹子初发热时，未见出现，咳嗽百十余声不已，上气喘急，面目胞肿，时卧时起，此火毒内蒸，肺叶焦举，宜甘桔汤合白虎汤加牛蒡子、薄荷主之。如疹出之时，咳嗽口干心烦者，此毒在心肺，发未尽也，泻白散加天花、连翘、玄参、黄连主之。

疹子欲出未出之时，宜早为发散以解其毒，则无余患。若不预解，使之尽出，多致毒蓄于中，或为壮热，日久枯瘁，或成惊痫，或为泻痢，或为咳血喘促，或作疳蚀而死。此虽一时戾气之染，然未有不由于人事之未尽也。

## 疹出没（八）

疹子出没，常以六时为准。假如子后出，午后即收，午后出，子后即收，乃阳生阴成，阴生阳成，造化自然之数也。凡此旋出旋收者轻。若一出连绵，三四日不收者，乃阳毒太甚，宜大青汤，或用荆芥、牛蒡子、甘草、玄参、石膏、桔梗主之。若逡巡不出者，乃风寒外束，皮肤闭密也，宜荆防败毒散主之。

疹已出而复没者，乃风寒所逼而然。若不早治，毒必内攻，以致痒塌而死。急用升麻汤加荆芥、牛蒡子、甘草热服，则疹必复出而安矣。

发热六七日以后，明是疹子却不见出，此必皮肤坚厚，腠理闭密，或为风寒所袭，或曾有吐泻，皆能伏也，急用托里散表之剂，如麻黄汤去杏仁，加蝉蜕、升麻，外用胡荽酒之类。如一向未更衣者，必毒甚于内，伏而不出，《局方》凉膈散加牛蒡子主之。

疹子只怕不能得出，若出尽则毒便解。故治疹者，于发热之时，当察时令寒暄，酌而治之。如时证大寒，以桂枝葛根汤或麻黄汤发之。时证大热，以升麻葛根汤或合人参白虎汤发之。不寒不热，以荆防败毒散发之。如兼疫疠之气，以人参败毒散发之。如尽一剂不出，再作本汤服之，外用胡荽酒，又以苎麻蘸酒遍身戛之，务令亟出。如三四作更不出，加腹中胀痛，气喘昏闷，则死证也。

`景岳`曰：按此`万`氏之法，极得随时制宜之善，已尽发表之义矣。然发表之义，亦最不易，即如营卫不足而疹有不能出者，其证甚多，若徒知发之而不知滋之，则营卫有弱者，非惟不能发，而且恐穷其源矣。此其或在脾胃，或在血气，必得其神，庶乎有济。如伤寒三表之法，实亦有关于此。

疹毒出尽，则邪气解散，正气自然和平。如发热烦闷，或呕吐，或泄泻，此毒邪壅遏，尚未出尽也。烦热者，黄连解毒汤。呕泄者，柴胡橘皮汤。并外用胡荽酒，及苎麻戛法如前。待疹子出尽，则烦热自去，呕吐自止矣。

疹有既收而余毒未尽，至三日之外又复发出，或至五六次不已者，此因发热之时，不避风寒，致令邪气郁于肌肉之间，留连不散，虽曾解散，终属未畅耳。若兼杂证，亦当随证治之。

## 疹形色（九）

凡看麻疹初出之法，多于耳后、项上、腰腿，先见其顶尖而不长，其形小而匀净者吉也。若色见通红，则疹发于心。红者，火之正色也。若疹色淡白者，心血不足也，养血化斑汤主之，或四物汤加防风。色大红焰或微紫者，血热也，或出太甚者，并宜大青汤主之，或四物汤去川芎加柴胡、黄芩、干葛、红花、牛蒡子、连翘，凉血滋阴而热自除，所谓养阴退阳之义，亦五死一生之证也。若黑色者，则热毒尤甚，而十死一生之证，此尤不可不明察之而混为施治也。

凡疹初出色赤者，毒盛之势也。但大便调，咳嗽多，右手一指脉轻重取皆有力，虽势重不碍，但当随证调理。若嗽少，右手一指脉无力，虽三日后收，其浑身疹疮变为紫色，壅结于皮肤之间，若用解利之药，其色渐转红色，嗽多流涕，颇思饮食者生。若投二三剂难变者，难疗也。

## 疹涕（十）

凡疹出至二三日，必两鼻俱干。待收完，看毒气轻者，清涕即来，就思饮食，此不必服药。若清涕来迟，不思饮食者，须要清肺解毒，必俟清涕出，方可不用药。

## 疹吉凶（十一）

或热或退，五六日而后出者轻。

透发三日而渐没者轻。

淡红滋润，头面匀净而多者轻。

头面不出者重。

红紫黯燥者重。

咽喉肿痛不食者重。

冒风没早者重。

移热大肠变痢者重。

黑黯干枯，一出即没者不治。

鼻扇口张、目无神者不治。

鼻清粪黑者不治。

气喘，心前吸者不治。

## 总论治法（十二）

疹喜清凉而恶湿，痘喜温暖而恶凉。此固其大法也。然亦当有得其宜者，如疹子初出，亦须和缓则易出，所以发苗之初，只要发出得尽，则疹毒便解，非若痘之苗而秀，秀而实，而后毒解也。痘子成熟之时，若太温热，则反溃烂不收，是痘之后亦喜清凉也。故治痘疹者，无过热，无过寒，必温凉适宜，使阴阳和平，是为得之。

痘宜内实，可用补剂；疹忌内实，只惟解散，惟初热发表时略相似耳。既出之后，痘宜补气以生血，疹宜补阴以制阳。何也？盖疹热甚则阴分受其熬煎，而血多虚耗，阴金被克，故治以清火滋阴为主，而不可稍动其气。若燥悍之剂，首尾皆深忌也。世知痘证所系之重，而不知疹之杀人尤甚，方书多忽而不备，良可太息也矣。

斑疹之毒，皆由于火。《内经》曰：赫曦之纪，其病疮疡。故或遇二火司天，或司运之岁，肺金受制，感而发者居多。轻则如蚊迹之状，或垒肿于皮肤间，名曰瘾疹；重者如珠点红晕，或片片如锦纹，名曰斑疹。大抵色赤者吉，色黑者凶。其证似伤寒发热，凡三四日而出，七八日而靥也。凡此之类，皆属邪热，治之之法，惟辛凉解利而已。即若吐泻，亦断不可用温补也，如豆蔻、干姜之类，切勿轻用。而初发之时，尤不可大汗，只宜升麻葛根透邪煎之属微表之耳。故用宜斟酌，有不可一概取必也。

标出不红，现而发热转甚，或头痛身痛烦躁者，升麻汤或透邪煎。

色赤稠密，身痛烦躁者，升麻汤加紫草、连翘。

寒热并作，头痛背强者，升麻汤加羌活、防风、连翘。

头项面肿，升麻汤加牛蒡子、荆芥。若脉强火盛热渴者，宜清降其火，以白虎汤加减用之。

自汗烦渴，气壅脉数者，化斑汤。

身热烦渴，泄泻者，柴苓汤或四苓散。如夏月，益元散。

热甚，小便赤涩，谵语惊恐者，导赤散、四苓散加辰砂。夏月，益元散加辰砂。

咳嗽甚者，二母散、麦门冬汤、清肺汤。

喘者，小柴胡汤去人参，加五味子。

热甚鼻衄，或便血溺血热甚者，黄连解毒汤。血甚者，犀角地黄汤。

伤食呕吐，六君子汤加藿香、干葛，或减去人参；热甚呕吐者，解毒汤；小便不利而呕吐者，四苓散；一二日不通者，导赤散。

大便秘结，发热身痛者，大柴胡汤；腹胀气喘者，前胡枳壳汤。

咽喉不利，甘桔汤。兼风热咳嗽者，加防风。

寒热往来似疟，小柴胡汤。如兼咳嗽，去人参。

靥后身热不除者，升麻汤，或去升麻加黄芩、黄连各酒炒用。

下痢赤白腹痛者，黄芩芍药汤，或加枳壳；身热腹痛者，解毒汤。

余毒未尽，变生痈疽疮疖者，升麻汤加防风、荆芥、牛蒡子。

`景岳`曰：按以上`万`氏治疹诸条，皆极详妥。然其中惟泻痢、气喘二证则最多疑似。盖二证之由疹毒，固当如其治矣。然有不因疹毒者，如俗医但见是疹，无不概用寒凉，不知有可凉者，有不可凉者。其有脾气本弱而过用寒药，或以误食生冷致伤脾胃而为泄泻者，亦多有之，此一证也，虽曰由疹而发，而实非疹毒之病矣。但察其别无热证热脉，而兼之色白气馁者，便须速救脾气，急从温补，宜温胃饮、五君子煎、胃关煎之类主之。若执谓疹毒不可温，则无不危矣。此医之当知本也。又如气喘一证，大有虚实。盖十喘九虚，若察其本非火证，又非外邪，而或以大泻，或以大汗而致喘者，必皆气脱之候，此非六气煎或贞元饮必不可也。凡此二者，皆不可不加细察，而或者以气促作气喘，则万万大误矣。又痘疮总论中，有因人因证之辨，与此麻疹实同一理，所当参阅。故不可以麻疹之邪，悉认为实火，而不知虚火之为害也。

`徐东皋`曰：痘难疹易之说，此俗谈耳。其有胃气原弱，所感入深，又或因泻利而发有不快，或发之未透而随现随隐，久之邪气渐入于胃，必泄泻不已，出而复出，加之喘促，则必危矣。凡若此者，又岂可以易言哉？所以但有出疹，若见虚弱，急当先补脾胃；其有欲出不出，急当托里发表以助之。且首尾俱不可泻，一如痘证同也。

## 疹禁忌（十三）

凡疹疮发表之后，红影出于肌肤，切戒风寒生冷。如一犯之，则皮肤闭密，毒气壅滞，遂变浑身青紫，而毒反内攻，烦躁腹痛，气喘闷乱，诸证作矣。欲出不出，危亡立至，医家病家皆不可不慎。

疹疮之证，全在调治，禁忌如鸡鱼炙煿、盐醋五辛之类，直过七七之后方可食之，惟宜食淡，不可纵口，致生他疾也。若误食鸡鱼，则终身皮肤粟起如鸡皮之状，或遇天行出疹之时，又令重出；误食猪肉，则每岁凡遇出疹之月，多有下利；误食盐醋致令咳嗽，则每岁出疹之月，必多咳嗽；误食五辛之物，则不时多生惊热，此痘疹之家皆所当慎也。

## 疹发热（十四）

疮疹非热不出。凡疹子欲出，必遍身发热，或烦躁，或头眩，或身体拘急。及既出，则身便凉，诸证悉解。此一层疹子随即收者，极轻者也。如疹子既出而热甚不减，此毒盛者也，宜大青汤解其毒。便涩者，宜黄连解毒汤合白虎汤，或大连翘饮解其里。大便不通者，《局方》凉膈散加牛蒡子主之。

## 疹喘嗽（十五）

凡疹证多嗽，此顿出顿入之势也。但有疹毒，须假嗽多而散，故疹后旬日之内，尚宜有嗽，切不可见嗽多而治嗽也，宜慎之。疹证属肺与脾胃，肺受火邪则嗽多，嗽多则顿出头面并及四肢。大肠受火邪，则上连脾胃而为泄泻。若早泻则嗽必减而变为喘，盖喘嗽二者皆属于肺。然嗽实喘虚，得嗽者出，得喘者入。入则合眼多痰，胸满腹胀，色白而毒不尽出，证则危矣。此疹之宜嗽不宜喘，而最不宜于泄泻也。

## 疹吐泻（十六）

凡疹子初起，发热吐利，纯是热证，不可作寒论。此乃火邪内逼，上焦则多吐，下焦则多利，中焦则吐利并作。自利者，宜黄芩汤；吐利者，宜黄芩汤加半夏二钱、生姜三片；自利里急后重，宜黄连解毒汤合益元散。

凡疹出一二日，或三四日，忽然大泻嗽多者，用升表之药，加以分利治之。若泻而兼喘，复见闷乱摇头者，凶。

麻疹现后，大便下脓血，或因泄泻而变成脓血者，或径自利者，但看疮疹出多而色红，又多嗽者，只宜表疹。俟其收后，方宜解毒，兼治其痢。

疹之初起，最忌泄泻。然亦有始终泄泻而不妨者，禀之强弱异也。若因泻嗽减而变为喘者则危矣，详前喘嗽条。

身热烦渴泄泻者，柴苓汤、四苓散。如热甚或夏月，益元散。

疹后作痢，亦有看手咬指甲，撕口唇皮，及咬人等证，当以解毒分利药治之。若所下稠涎，红白相兼者，务要用解毒之药。若昼夜有三五十次，渐减至二三次，或渐多嗽，右手一指脉渐起，清涕复来者，方可望生。若痢变煤色，或成屋漏色，或如青菜色，肛门如筒，喘促音哑，饮食不进，午后腮红，皆不治。

`景岳`曰：自古方书，凡发挥未尽，及用治未当者，间亦有之，而惟于泄泻一证则尤其为最，何也？盖古人以泄泻为热者什九，故多用河间黄芩芍药汤为主治，而不知凡属泄泻，最多脾肾虚寒也。即如出疹一证，虽有由疹毒而泻者，然果系实热，多不作泻，但致泻者，率由脾胃之弱。若但知清火解毒，则脾必日败，而渐成屋漏、青菜色，及气促、绝食不治之证矣。病而至此，岂犹热耶？总属误耳。故凡治泄泻者，即虽是疹，亦必察其有无热邪。如无热证热脉，即当于痘疮泄泻条求法治之，庶最危者犹可望其生也。故余于诸法之外，而独言其要者有如此。

## 疹饮食（十七）

凡出疹者，多有五六日不饮食，此胃为邪气所侵，亦为邪气所养，故不食亦不妨。切不可着意治之，只宜治疹。疹疮出尽，毒气渐解，即思饮食。尤不可与面食，虽用粥饮，每次只可少与，候气清神爽，身全不热，渐渐加添，但宜少而频也。

凡出疹之先，平昔过用面食者，或正出时吃面食者，或胃气渐开即思面食而用早者，因动胃火，以致清涕不来，身体作热，两眼看手，咬指抠鼻，撕口唇皮，及撕眼札毛者，此皆疹后食复之病也；当清肺解毒加消导之剂治之。

## 疹饮水（十八）

凡患疹之人，不拘大小，自起至收，必皆喜饮凉水，此不必禁，但宜少不宜多，宜频不宜顿，则毒气随之渐解。

## 疹渴（十九）

凡疹子渴喜饮水，纯是火邪，肺焦胃干，心火内亢故也。初热发渴者，升麻葛根汤加天花粉、麦门冬。渴甚者，人参白虎汤合黄连解毒汤主之。

## 疹汗衄（二十）

凡疹子发热，或自汗，或鼻衄者，不须止之，此亦散越之义。汗者，毒从汗散；衄者，毒从衄解，但不可太过。如汗太多，人参白虎汤或合黄连解毒汤；衄太多者，玄参地黄汤。

## 疹躁妄狂乱（二一）

凡疹有初热而见烦扰谵妄狂乱者，宜升麻葛根汤调辰砂益元散主之。

疹收之后，余热未尽，日夜烦躁，谵语狂乱者，辰砂益元散用灯心汤调下，或四苓散加灯草、黄连、黄芩，调水飞朱砂五分主之。

## 疹咽痛（二二）

痘疹咽痛亦是常候，乃火毒上熏而然也，勿以喉痹同论，妄用针刺。盖此非喉痹痈肿，原无恶血可去也。痘疹喉病，只是咽干作痛，宜甘桔汤加牛蒡子，或射干鼠黏子汤，细细咽之，更以玉钥匙吹之。

## 疹唇口疮（二三）

凡出疹之先，或有胃火，及出疹之后，余毒不散，此热毒收于牙龈上下，故并唇口生疮。遇有此证，每日用温米泔水洗十余次，急用解毒之药治之。若或失治，多变走马疳也。

## 疹腹痛（二四）

凡疹初热一日至五六日之间，多有腹痛之证，此大肠之火郁于皮窍于中，故作腹痛。俱不可认作伤食，用消导之药，或以手揉，俱能致害。但解疹毒，毒散则腹痛自止，最宜慎之。

## 疹后诸证（二五）

凡疹后余毒未尽，随当解之。若停留日久不解，则必致喘嗽，或喉中痰响，或为四肢冷痹，或目无光彩，面色青白，或鼻孔如烟筒，或嗽声不出。若右手一指脉轻取散乱，重按全无，则成难治之证矣。

疹子收后身有微热者，此虚热也，不须治之，待血气和畅，其热自退。若热势太甚，或日久不减，宜用柴胡麦门冬散，甚则黄连解毒汤，或合人参白虎汤。

疹后热不退而发枯毛竖，肉消骨立，渐渐羸瘦，为骨蒸痨瘵之证者，宜`万`氏柴胡四物汤主之，或芦荟肥儿丸加当归、连翘治之。迟则变证，为睡则露睛，口鼻气冷，手足厥逆，遂成慢脾风瘈疭，不治之证矣。

疹后热不除，忽作搐者，不可以急惊风同论，宜导赤散加人参、麦门冬，送七味安神丸。小便清者可治，短少者难治。如见多痰，或用抱龙丸，或以四物汤加麦门冬、枣仁、淡竹叶、甘草、龙胆草、黄连、茯苓、辰砂、石菖蒲之类治之，或以此药为末，用蒸饼、猪心血为丸服亦可。

疹退后多有咳嗽之证，若微嗽不已者，此余毒未尽也，用清肺饮加生甘草、牛蒡子主之。若嗽甚气逆，发而不已者，此肺中伏火，金虚叶焦也，宜清肺饮，或清肺汤合人参白虎汤、六一散之类主之。若身热顿嗽，甚至饮食俱呛出，或咳出血，皆热毒乘肺而然，宜多用门冬清肺汤，或加连翘，或清金降火汤主之。若咳甚而面浮目肿，胸高喘急，血出口鼻，面色青赤，昏躁摇头者，死证也。又有肺气本虚，为毒所逼而发喘不已，但无嗽血呛食等证者，宜用清肺饮倍加人参治之。不可拘于肺热之说而纯用清肺解毒之药也。

疹后余热未尽，或热甚而失血者，四物汤加茵陈、木通、犀角以利小便，使热气下行则愈。若血在上者，去川芎。

疹后余毒入胃，久而不散，以致牙龈黑烂，肉腐血出，臭气冲人者，名为走马疳，用马鸣散主之，甚者急用人中白、芦荟、使君子、龙胆草、黄连、五灵脂，浸蒸饼为丸，滚水服之，以清胃火。若面颊浮肿，环口青黑，齿脱唇崩鼻坏者，死证也。

疹退之后，饮食如常，动止如故，乃卒然心腹绞痛，遍身汗出如水者，此因元气虚弱，失于补养，外虽无病，里实虚损，偶然为恶气所中，谓之中恶。此朝发夕死之证。

## 附麻疹（二六）

痘之外有疹，疹之外又有麻疹。麻疹者，亦疹之类，即斑疹也。但正疹则热至五六日而后一齐涌出，出皆粒粒成疮，非若麻疹之皮红成片也。且麻疹之出，则不拘三四日，以火照之，遍身如涂朱之状，此将出之兆。出则细碎，皮红成片，如蚊蚤之迹者，即麻疹也。亦或有六日始出，出而又没，没而又出，不过一周时许。世俗谓一日三出，三日九出，后方齐出透彻。然亦有不拘者，只三日间，从面至胸背手足，虽随出随没，然只要出透，以遍身红润者为美。重者遍身膨胀，眼亦封闭。色有赤白微黄不同，只要红活，最嫌黑陷，及面目胸腹稠密，缠锁咽喉者为逆，发不出而喘者即死。所谓麻者，以遍身细碎如麻，无有空处故也。然又有遍身但红而绝无斑点者，是又谓之火丹，亦其类也。故痘家有夹疹、夹麻、夹丹等证，总皆热毒所致，俱当详辨也。

麻疹初起，呵欠发热，恶寒咳嗽，嚏喷流涕，宜升麻葛根汤加苏叶、葱白以解肌，切忌大汗。若潮热甚者，加芩、连、地骨皮；谵语者，调辰砂益元散；咳嗽加麻黄、杏仁、麦门冬、石膏；咳甚热甚者，用凉膈散加桔梗、地骨皮；泄泻者，宜四苓散；便红，合犀角地黄汤；吐血衄血，用犀角地黄汤加山栀；小便赤，加木通；寒热似疟，小柴胡汤。

麻疹已出，烦躁作渴者，解毒汤合白虎汤；喘而便闭者，前胡枳壳汤加五味子；便秘甚者，小承气汤；谵语溺闭者，导赤散；小便如泔者，四苓散加车前、木通；谵语如狂者，解毒汤调辰砂益元散；大小便血者，犀角地黄汤合解毒汤；吐血衄血，解毒汤加炒山栀、童便；泄泻，解毒汤或四苓散；喘兼泄泻，溺赤涩者，柴苓汤；烦热大渴作泻者，白虎汤加苍术、猪苓；热盛干呕者，解毒汤；伤食呕吐，四君子汤；夏月因热作呕，四苓散加人参。

麻证初起，及已出已没，一切杂证，俱与痘疹大同，但始终药宜清凉，虽曰麻喜清凉，痘喜温暖，不易常道。然虚则补，实则泻，寒则温，热则凉，方是医家玄妙，故治麻亦有血虚而用四物汤，气虚而用四君子汤，伤冷则温中、理中之药，皆当因证而用也。

麻证收后，余毒内攻，凡寻衣摸床，谵言妄语，神昏志乱者，死。如热轻而余毒未除，必先见诸气色，若有所见，须预防之，始终以升麻葛根汤为主，或四味消毒饮，或六味消毒饮、解毒汤，随证选用，仍忌鱼腥葱蒜等物。

## 水痘（二七）

凡出水痘，先十数点，一日后，其顶尖上有水泡；二日三日，又出渐多；四日浑身作痒，疮头皆破，微加壮热即收矣。但有此疾，须忌发物，七八日乃痊。

水痘亦有类伤寒之状，身热二三日而出者，或咳嗽面赤，眼光如水，或喷嚏，或流涕，但与正痘不同，易出亦易靥，治而清热解毒为主。

## 麻疹论列方（二八）

四君子汤（补一）
五君子煎（新热六）
六君子汤（补五）
四物汤（补八）
六气煎（新因二一）
人参败毒散（散三六）
化斑汤（寒三）
白虎汤（寒二）
人参白虎汤（寒三）
小柴胡汤（散十九）
大柴胡汤（攻七）
荆防败毒散（痘三一）
甘桔汤（因一七五）
解毒汤（痘五一）
黄连解毒汤（寒一）
麻黄汤（散一）
升麻汤（痘一三九）
升麻葛根汤（散三十）
透邪煎（新因二三）
托里散（痘四）
《局方》凉膈散（攻十九）
柴归饮（新因十五）
清肺饮（痘八七）
清肺汤（痘一四五）
柴胡橘皮汤（痘二九）
`仲景`黄芩汤（寒百五）
二母散（痘百五十）
射干鼠黏子汤（痘七七）
麦门冬汤（痘一四二）
导赤散（寒一二二）
`万`氏柴胡四物汤（痘一四三）
四苓散（和一八七）
柴苓汤（和一九二）
养血化斑汤（痘十八）
小承气汤（攻二）
益元散（寒百十二）
门冬清肺汤（痘一四七）
大青汤（痘一五三）
泻白散（寒四二）
清金降火汤（痘一四九）
温胃饮（新热五）
贞元饮（新补十九）
柴胡麦门冬散（痘二四）
胃关煎（新热九）
抱龙丸（小八五）
玄参地黄汤（痘八六）
大连翘饮（寒七八）
玉钥匙（因一九三）
七味安神丸（小七二）
胡荽酒（痘百一八）
马鸣散（痘一三八）
犀角地黄汤（寒七九）
四味消毒饮（痘四八）
六味消毒饮（痘四九）
芦荟肥儿丸（小百十四）
桂枝葛根汤（痘三七）
前胡枳壳汤（痘九四）
黄芩芍药汤（寒百九）

备用方

俱列痘疹方末，所当详阅。

# 痘疹诠
## 总论（一）

痘疮一证，俗曰天疮。原其所由，实由胎毒内藏，而复因时气外触，其毒乃发，故传染相似，是亦天行疫疠证也。但考之《内经》，则只言疡胗，即今斑疹之属也。故自`越人`、`仲景`、`元化`、`叔和`诸公，皆无一言及痘，可见上古本无是证，而今则何以有之？愚谓近代之毒，必以醇酒五味造作太过，较古人之恬淡相去远矣。或者未信余言，第观藜藿膏粱之家即有不同，今之北虏亦不出痘，原其所由，实由是耳。岂果彼无胎毒耶？故凡多遭此害者，当以余言熟味之。

痘疮变幻百出，虚中有实，实中有虚，要非曲学偏见者可以窥其堂室，若目力心思一有不到，则害不小矣。设或知证而不知形，则无以洞其外；知形而不知脉，则无以测其内；知脉而不知本，则无以探其源；知本而不知因，则无以穷其变；知因而不知药，则无以神其治。只此数事，今医果能全之否？设有不能而强以为能，则致害于人，获罪于天，能无畏乎？故余于痘疹一门，留心既久，积验已多，因搜采先哲之最精于此者，如`文中``陈`氏、`仲阳``钱`氏、`立斋``薛`氏、`罗田``万`氏、`晨峰``程`氏、`东皋``徐`氏、`改斋``友`氏，并其他杂录等书，有述其旧者，有发其未发者，有剖其疑似者，有因涉历而吐其心得者，尽我愚衷，集而成帙。痘疹玄秘，似无出此。

## 初辨痘证（二）

痘疹发热，大抵初时与伤寒相似。然伤寒之邪从表入里，故见各经之证；痘疹之毒则从里出表，故见五脏之证。如呵欠闷顿，肝证也；乍凉乍热，手足梢冷，多睡，脾证也；面燥腮赤，咳嗽喷嚏，肺证也；惊悸，心证也；肌凉耳冷，肾证也。又观心窝有红色，耳后有红筋，目中含泪，或身热，手指皆热，惟中指独冷，乃知是痘证也，便当察其虚实，随证治之。

### 辨痘歌

五指梢头冷，惊来不可当；若逢中指热，必定是伤寒；中指独自冷，麻痘证相传；女右男分左，分明好细看。

### 看耳歌

两耳红筋痘必轻，紫筋起处重沉沉；急须用药相攻治，十个难求三五生。

### 看痘法

凡初看痘法，以纸捻蘸油照其颗粒，次以手摸面颊，如红色随手转白，随白转红，谓之血活，生意在矣。若揩之不白，举之不红，是谓血枯，纵疏亦危。又看目睛神光，口唇舌尖，红活如常，无燥白之色，乃为吉兆，自可无忧。此观痘疹之大治。

### 察脉法

凡看痘之法，一见发热，即当先察其脉。盖凡痘疮将出者，未见形迹，必先发热；既见发热，脉必滑数。但微见滑数有神而不失和缓之气者，其痘必轻而少；若滑数加倍而犹带和缓者，其痘必多而重，尚亦无害；若滑数之甚，又兼弦躁，或芤急无神而全无和缓之气者，其痘必甚而危。故余于初熟时，便能断其吉凶，人多惊服，而不知所窥在脉也。凡诊此之法，但全握小儿之手，而单以拇指诊之，亦最易也。看疹之法，此为第一，而今医多不知之，亦以古人之未之及耳。

### 认痘法

凡痘疮紧小充实者，名曰珍珠痘，此则易壮易靥。高大饱满者，名曰大痘，此则早壮而迟收；四围起而中心陷者，名茱萸痘；平扁不突者，名曰蒸饼痘，此则有凶有吉，稀者轻，密者重。

## 论脉（三）

痘自发热以至起胀，毒从内出，阳之候也，脉宜浮大而数，不宜沉细而迟。自灌脓收靥以后，毒已外解，阴之候也，脉宜和缓，不宜洪数。又曰：痘疮之脉，中和为贵，不可过于躁疾，或见微小。故曰：脉静身凉者生，脉躁身热者死。又：阳病得阴脉者死。大抵四时以胃气为本，胃气者，以四时之脉而皆兼和缓，即胃气也。盖滑数浮洪为太过，太过为实，实者邪气实也；弦迟微弱为不及，不及为虚，虚者正气虚也。设以太过不及之脉而中无和缓之气，是皆死候之脉，故曰人无胃气则死。

## 形色情性（四）

凡天行痘疹之时，有于未出之先，察其形色情性，可以预知吉凶也。一观其色：如面颜红白明润，与平日同而无变者吉；如忽见红赤而太娇，或白而无彩，顿然改变异于平时者凶。又如额有青纹，目有赤脉，口有黑气，耳有尘痕者，皆大凶之兆。二观其形：凡精神畅爽，动止便利，语言清亮者，无病而吉也；如精神衰弱，动止迟留，言语低微，异如平时者凶。又原具寿相者吉。如有夭相，则凡头破颅解，项小脚细，声微，目无精彩，或睛光露神，啼声断续，无喜无情而自语自笑，聪慧太早，肉浮骨嫩者，皆不吉之兆。三观情性：凡未发热时，忽生喜心，若与父母爱恋不忍舍者，及闻见怪异言语妄诞者，皆凶兆也。

## 日期（五）

痘疮太约之数：发热三日，报痘三日，起胀三日，灌脓三日，结靥三日，共十五日，乃大率常数，比其正也。惟痘密毒甚者，常过其期；痘疏毒微者，常不及期，固有不可一例拘者。但得痘色明润，根窠红活，饮食二便如常，又无表里杂证，虽迟数日不妨。设有当出不出，当起不起，当脓不脓，当靥不靥者，须详察其证。或为元气虚弱，不能运行，则补其元气，或为杂证攻剥，不能通贯，则去其杂证。又六日以前毒发未尽，有杂证者常也；六日以后，毒该尽出，杂证当除而不除者为逆，须详辨而急治之。

## 五脏证（六）

痘疹二证，古人有云：痘自里而出于脏，其毒深，故久热而难出为重；疹自表而出于腑，其毒浅，故暴热而易出为轻。余谓此说未必然也。盖痘疹皆出于脏腑，未有表里不相通者，但出于腑者在痘亦轻，出于脏者在疹亦重。所以凡是疹子，必发热至五六日而后出，不可言易。且疹子多属肺经，岂肺经非脏耶？

心经痘证：心主火，凡红赤烦渴，或上窜咬牙者，心脏热也。心热者，导赤散；心虚者，人参、麦门冬、生地黄、当归之类；烦渴邪盛者，葛根解毒汤。脾经痘证：多有吐泻腹痛者，诀云：发热肚中痛，斑疮腹内攻；发多防未透，发少更防痈。可见疮疹腹痛乃为恶候，当察腹痛吐泻各条治之。肺经痘证：凡发热之时，喘息气逆，喉中涎响，此肺经恶候也。盖毒火内蒸刑肺而然，当察本条治之。肝经之痘：凡发热之初，多有惊搐等证。盖痘毒多热，热则生风，风热相搏，故发惊搐。然有当速治者，有不必治者，详见本条。肾经痘证：初发热时，便觉腰痛。盖肾与膀胱为表里，今毒由太阳传入少阴，所以腰痛。此其毒陷阴分，最非佳兆，宜察本条治之。

毒归五脏，证有不同，当详辨也。毒归于心，则为斑疹，为惊悸，为壮热，为咽干，为痛，为渴，为汗，为丹瘤，为痈疡溃烂；毒归于肺，则为咳，为喘，为痒，为衄血，为疮，干燥皱揭，为肩臂痛；毒归于脾，则为吐，为泻，为肿，为胀，为腹痛，为唇疮破裂，为舌本强，为手足痛，为不食；毒归于肝，则为闷乱，为水疱，为目病，为卵肿，为干呕，为筋急拘挛，为吐蛔，为寒战咬牙；毒归于肾，为腰痛，为黑陷，为失音，为手足逆冷，为咽干痛，为饥不欲食，为多唾；毒归于肠胃，为泄泻，为痢脓血，为腹鸣矢气，为大便不通；毒归于膀胱，为小腹满痛，为溺血，为遗溺，为小水不通，为头顶肿痛，为反张，为目上视。以上五脏之证，举其概耳，凡诸证治，俱备杂证各条之中，宜详究之。

## 分气血（七）

气血各有所主。凡痘之终始，无非藉赖血气，但得血气充畅，则易出易收，血气不足，则变证百出。故治痘者，必当先顾血气。然气属阳，无形者也；血属阴，有形者也。故无形之属，皆气主之；有形之属，皆血主之。是以气主标，血主本；气主发，血主肥；气主形，血主色；气主橐籥，血主根基。故气能起胀，以主郛郭；血能灌浆，以成饱满。至其为病，则凡为白，为陷，为灰色，为不起发，为顶有孔，为出水，为痛，为痒，为浮肿，为豆壳，为不靥不落，为肌表不固，为肤腠不通等证，皆气之为病也。又如为紫黑，为干枯，为无血，为无脓，为黑陷黑靥，为肿痛牙疳，为疔痈斑疹，为津液不达，为痘后余毒，皆血之为病也。此气血之分固有如是。然血无气不行，气无血不止。气至而血不随，虽起发而贯必不周；血至而气不至，虽润泽而毒终不透。故治此者，有不可不兼顾也。

## 辨虚实寒热（八）

察痘之要，惟在虚实二字。盖实者，邪气实也。邪实者，宜清宜泻；虚者，血气虚也。血气虚者，宜温宜补。且痘本胎毒，非藉元气不能达，非藉元气不能收。故凡欲解毒清火，亦须凭藉元气，使元气无力，则清亦不能清，解亦不能解。设有不支，尚能堪此清解不？此痘疮之终始，皆当斟酌元气为主。

痘疮表实里虚者，必易出难靥；表虚里实者，必难出易靥；若表里之气俱充实，其疮必易出易靥。故凡自始出以至十日之外，外则浑身壮热，内则饮食二便俱如常，此即表里俱实者也。其疮必光泽起发，且易收易靥也。

表里各有虚实。凡表虚者，或恶寒，或身不大热，或寒热往来，四肢厥冷，或面青色白，多汗恶风，或怠惰嗜卧，或痘色灰白，顶陷不起，发不光泽，或色嫩皮薄痒塌，或如水泡，摸不碍手，或根窠不红，或倒靥不能结痂，脉必浮细而弱，是皆表虚之证，治宜温补阳分；里虚者，凡痘疮已出未出之间，有为吐泻呕恶，或喜热饮食，或为少食，不思饮食，或食亦不化，或为二便清利，为溏泻，为不渴，为气促声微，为神昏多睡，为腹膨嗳气，为吞酸，为脉弱无力，是皆里虚之证，治宜温补阴分；表实者，为身体壮热无汗，为面赤唇紫，头疼身痛，眼红鼻塞，皮焦肤赤，手足热甚，为痘色红紫，焮肿疼痛，为皮厚而硬，为痈肿斑疔，为脉浮洪滑大，是皆表实之证，治宜清解表邪；里实者，为二便秘结，胸膈胀满，为唇燥咽干，口疮舌黑，为大渴咳嗽，痰涎喘粗，为烦躁惊狂，声高谵语，为脉沉数洪滑，是皆里实之证，治宜清解里邪。

`张翼之`曰：吐泻少食为里虚，陷伏倒靥灰白为表虚，二者俱见，为表里俱虚，用异功散救之，甚至桂、附、灵砂亦可用。若能食便秘而陷伏倒靥者，为里实，轻则射干鼠黏子汤，重则前胡枳壳汤。下痢多血能食者为里实，若实其里则结痈毒。红活绽突为表实，若补其表则溃烂不结痂。

痘疮表里皆有寒热，热则阳证，寒则阴证，寒则血气凝涩而不彰，热则血气淖泽而不敛。然热证多实，最忌芪、术、桂、附及诸热燥之物。若元气虚弱者，即有热证，总不可执为实热。寒证多虚，最忌芩、连、栀、柏及诸苦寒之物。虽形体强盛，但见虚脉虚证，总不可认作有余。

表寒者，不起发，不红活，根窠淡白，身凉痒塌，倒陷干枯，皆肌表无阳之证，治宜补阳温表。

里寒者，为吐泻，为呕恶，为腹胀，为腹痛，为吞酸，为不欲食，为寒战咬牙，气寒喜暖，为二便清利，完谷不化，皆脏腑无阳之证，治宜温中补阳。

表热者，为肌肤大热，根窠红紫，顶赤发斑，头面红肿，紫黑焦枯，痈肿疔毒痛甚，皆火在肌表之证，治宜散邪解毒。

里热者，为烦躁狂言，口干大渴，咽肿喉痛，内热自汗，小便赤涩，大便秘结，衄血溺血，皆火在脏腑之证，治宜清热解毒。

虚实寒热等证，虽表里之分各有如此，然表之虚实，表之寒热，孰不由中气之所使？故惟善治中气，则未有表不和调者也，是即必求其本之道。

纯阴无阳之证，凡痘疮发热，手足却宜和暖。若手足厥冷，必其人曾有吐泻，脾脏气虚也。脾主四肢，所以冷为恶候，即有外证，亦不可单用发散，反损脾胃之气。此当温中兼表，宜黄芪建中汤，或六气煎、五物煎加防风、羌活、生姜、荆芥之类，以补养脾胃血气而助痘疹之成就也。

## 部位吉凶（九）

五脏之属，皆见于面，故但察部位，可知吉凶。盖人之面部，左颊为肝，右颊为肺，额上为心，颏下为肾，鼻为脾土。又目为肝之窍，鼻为肺之窍，口为脾之窍，耳为肾之窍，舌为心之苗。若痘疹未出之先，但得面中诸部明润者吉，燥暗者凶。又山根为命宫，年寿为疾厄宫，此二宫红黄光明者吉，青黑昏暗者凶。

三阳之脉皆会于面：正额为太阳脉之所会，唇颏为阳明脉之所居，两耳前后为少阳脉之所过。痘为阳毒，故随阳气而先见于面。惟阳明经乃胃与大肠，积陈受腐，血气俱多之处，故痘疹初发，但于本经口鼻两旁，人中上下，腮颏年寿之间先出现者为吉。如太阳经则水火交战之处，少阳经则木火相并之乡，若于其位先现者凶。凡起浆收靥，亦皆如是。

通身部位皆有所辨，如头为诸阳聚会之处，两颐两颊为五脏精华之府，咽为水谷之道路，喉为呼吸之关门，胸腹乃诸阳受气之海，为心肺之所居，脊背乃诸阳之统会，为十二经藏气之所系。凡此五处稀少者吉。若头额多者，谓之蒙头；颈项多者，谓之锁项；胸前多者，谓之瞒胸。蒙头则阳毒亢，真阴竭；锁项则出入废，气化绝；瞒胸则心腹近，神失守。两颊两颐多至成片，或如涂朱，则肝盛克脾。凡此者，至八九日间，多见滑泄泻青，或不能食，最为险候，故皆不宜多也。惟四肢虽诸阳之本，然乃身所役使，卒伍卑贱之属，故虽多亦不致害。凡起发、成浆、收靥，俱如此也。又心窝、手足心，谓之五心，痘俱多者必重。若头面、胸项、手足，细碎稠密一样者，恐气血衰微，脾胃虚弱，不能周流灌注，则无不危矣。

## 痘形痘色吉凶（十）

`万`氏曰：形乃气之充，色乃血之华。凡看痘者，舍此更无他法。是故形贵尖圆起发，若疮皮厚硬而平塌者凶。色贵光明润泽，根窠红活，而惨黯昏黑者凶。然形有起发而或致变者，由色不明润，根不红活故耳。若痘色光泽，根窠红活，虽平塌亦为可治。然色以红活为贵，而犹有圈红、噀红、铺红之别。圈红者，一线淡红紧附于根下，而无败走之势，吉之兆也；噀红者，血虽以附而脚根血色隐然不聚，险之兆也；铺红者，痘色与肉不分，平铺散漫，凶之兆也。以此察之，则死生可预决矣。根窠者血之基，脓者血之成，故六日以前专看根窠，若无根窠，必不灌脓；六日以后专看脓色，若无脓色，必不结痂，此必然之势也。

## 吉证（十一）

一看口唇舌尖红活，无燥白之色者吉。

二看根窠红润圆活，地白分明者吉。

三看心窝额上稀少者，最为顺候。

四看痘顶出来，不焦不紫者吉。

五看颜色无黑陷，痘顶内暗而黄如苍蜡色，外润而黄如油色者吉。

凡看痘之法，须察部位，并察多寡。大抵痘少者毒少而吉，痘多者毒甚而凶。如上而头面，次而咽喉，前而胸腹，后而腰背，下而四肢。凡此五处，但得二三处稀少，而头面别无危证，即吉候也。若五处通身皆密，即虽颗粒分明，恐气血不能周给，必难尽灌，或既灌而不能收，或既收而不能脱，客强主弱而外盛内虚，小舟重载而力不胜任，鲜不覆矣。此多寡之宜察，勿谓虽多亦吉也。

## 凶证（十二）

痘未出而声哑嗾喉者不治。已出五日内见者亦不治。

痘未壮而先抓破无气血者不治。

痰涎壅盛气急者不治。

痘未出已出而神昏气促、躁乱不宁者不治。

腹痛而泻脓血者不治。

肌肉黧黑如被杖者不治。

浆水米粒不入口，或饮食呛喉者不治。

眼内黑珠起浮，油混睛者不治。

眼中神光不明，珠色转绿转赤者不治。

闭目昏睡，舌卷囊缩者不治。

头温足冷，闷乱饮水者不治。

吐泻不止，药食不停不化直下，及肛门如竹筒者不治。

胃热发黄，身如桔色，下利者不治。

痘初出即青晦焦黑者不治。

密如蚕种，全不起发，平片花搭者不治。

痘疮痒塌，寒战不止者不治。

旧有疮疡走漏气血，而敷药不效者不治。故曰：不怕五心有痘，只怕原疮泄漏。原疮即是未痘之先有疮，泄去脓血，最为凶也。若果五心稀少，而饮食如常者，亦不妨事。

痘后伤风伤食，肌肉瘦脱者不治。

上除此之外，虽有集证险证，及痘之稠密，但略有润泽兴起之意，须仗医之高妙，患家之心托弗惑，细心调理，自有可收全功者。

## 怪痘形证（十三）

怪痘者，乃逆痘中之尤甚者，形证不一，不可不辨。

痘初出时，面胸手足已见红点，却不起发，不成脓浆，随即收敛，若加气促声哑闷乱者，即死，此名内陷证也。此证若无烦喘闷乱等候者，名曰试痘。过五七日后，必复发热而痘出者，其痘必重。

痘疮初出，如蚊蚤所咬，三日后反不见者，名反关痘。五日死。

痘子出现，三两成丛，根脚坚硬成块者，此名痘母。六七日死。

痘子将出，身上有红肿结硬处，似瘤非瘤，似痈非痈者，亦名痘母。三五日死。以上二证，俱宜真人解毒汤救之。

痘初出便成血泡，或水泡，随即破坏者，此名烂痘。二三日死。

痘出后，遍身都是空壳，不作脓水者，此名空痘。八九日死。

痘当出现起发之时，中有干黑者，此名鬼痘，宜用胭脂水涂之，勿使蔓延。若不能急治，则乍起乍塌，当靥不靥，或多作番次而出，绵延日久而死。

痘出起发之时，中有痛甚如刀剜，叫哭不停者，此名痘疔。五六日死。

痘当起发之时，枯燥不润，塌伏不起，皮肤皱揭者，此名干痘。五六日加烦满喘急而死。

痘于起发之时，皮嫩易破，摸之温手者，此名温痘。六七日痒塌而死。

痘起发之时，疮色娇艳，皮薄光润，鲜红可爱者，此名嫩痘。八九日后不能成痂，必痒塌而死。

痘于起发养浆之时，疮头有孔，浆水漏者，此名漏疮。五六日后痒塌而死。

贼痘者，是诸痘未浆而此痘先熟也，又名假云泛。多在太阳、喉口、心胸等处，三日见者六日死，四日见者七日死，五六日见者十一二日必死也。

痘出虽稀，根窠全白无血色，三四日后虽亦起胀，然按之虚突，此亦名为贼痘。气血太虚，至灌浆时必变成水泡，大如葡萄，皮薄若纸，抓破即死。

脓水将成之时，其疮自破，有孔而深者，此名倒陷。

将靥之时不能成痂，皮脱骨黑者，此亦名倒陷，俱不治。

痘于收靥之时不能成痂，皮肉溃烂，脓水淋漓者，此名痘癞。能食则生，不能食则死。凡以上者，皆不治之证。

## 死证日数歌（十四）

初出顶陷连肉红，过至九日一场空；又如血点带红紫，斑证只在六日中；发斑黑者在朝夕，斑青顷刻去匆匆；无脓痒塌期二日，不治腰疼及挺胸；报痕似痱如蚕种，舌卷囊缩命不充；紫泡刺出黑血者，饮食嗾喉证俱凶；难疗面肿痘不肿，青色黑陷及无脓；二便流利下肠垢，更有吐泻出蛔虫；头温足冷好饮水，痘先惊后药难攻；气促泄泻渴不止，目无神者数当穷；声哑失音叫与哭，痘色纵好也难终；有种气急亦难治，庶几贯好是伤风；见此宜服参苏饮，起死回生须见功。

## 发热三朝辨吉凶（十五）

初发热时，身无大热，或热或退，神清气爽，唇鼻滋润，腰腹不疼，自始至终皆饮食如常，大便稠实，小便清利而无杂证者吉，不必服药。

初热时，先发惊搐一二次而随止者，此痘出心经也，乃为吉兆，不必治之。若甚惊不止，日发三五次，或连日不止，痘出多而密者，乃凶兆也。

初发热时，吐泻不甚而随止者吉。

正发热时，或得大汗一身，汗随止而脉见稍平者吉。

初发热时，用红纸条蘸麻油点照之，如心窝或遍身有成块红者，八九日后决死。

发热一日，即遍身齐出，或稠密如蚕种，摸之不碍手者决死。

发热时，腹中大痛，腰如被杖，及至报痘而痛犹不止者决死。

发热时，头面上有一片红如胭脂者，八九日以后决死。

发热时，口鼻或大小便俱失血者决死。

发热时，妄见妄语，昏不知人者死。

发热时，腹胀而痛，大叫不止者死。

正发热三日之内，其热忽退而反烦躁闷乱，坐卧不安，此外虽清凉内却热也。若见手足冷，腹胀气喘者即死。以上诸证，俱不必治。

## 报痘三辨吉凶（十六）

见点之时，头面稀少，胸前背上皆无，根窠红润，顶突碍手，如珠光泽，此为上吉，不必服药。

发热三日或四五日，热稍退，乃于口鼻、腮颐、地阁、颈项之间，或四肢，先放数点，大小不一，淡红润色，痘与肉色红白分明者吉。

痘作二三次出，三日后手足心方才出齐，出齐后，头面胸背稀少，尖圆紧实，饮食二便如常者吉。如无他证，不宜妄行用药。

痘之初出，三五相连者必密，单见者必稀。

痘疮上身多，下身少者吉。反是者险。

发热至五六日，痘应出不出，以灯照之，只在皮肤中有红点，但其色脉和平，别无逆证，忽然眩冒大汗出者，毒气痘疮一齐从汗而出者，此名冒痘，再无壅遏之患，乃吉兆也。

痘疮变化莫测，有等身无大热，亦见报痘，但不灌脓结痂，或出而复没者，此名试痘，不可误作轻看。再过数日，忽然大热，必然复出，宜审治之。

发热一日便出者凶；或一齐涌出，如蚕种密布者决死。

大热未退而见红点数粒，先见于太阳、额角、发际、天庭，或山根以上等处，此阳毒乘虚上侵阳位也，大非吉兆。再加目红唇裂，痰鸣色紫，或白者尤甚，又或有三五粒聚于一块者，此名铜钱痘，皆不吉之兆，急宜凉血解毒，以防其危。

痘疮初出，紫色红片者，名紫云痘。四日死。

痘疮初出，当顶红者，六七日死。盖痘欲淡红如线，附于根下，不欲当顶红也。

痘已出一遍，又出一遍，心腹疼痛不止，口气臭，色紫黑者决死。

痘疮皮薄，色白而光，根窠全无红色，或根带一点红，三五日后仍如绿豆样，此痘决不能成脓，只成一胞清水，擦破即死。

色红带艳，皮肉尽红者，必不成脓，痒塌而死。

报痘之时，全不起顶，有如汤泡及灯草火烧者，十余日后必痒塌而死。

报痘之时，有黑斑如痣状，或肌肉有成块黑者即死。

报痘时，若口鼻及耳有紫红色，或血出不止者，决死。

报痘之时，应出不出，或起红斑如蚊迹者，六日后必死。

报痘之时，腰腹痛，或狂言烦躁，大渴，吐泻不食者，俱不治。

报痘之后，痘已齐而身热不退，反甚者死。

痘齐之后，毒已外达，则内当安静，而反见烦躁闷乱，谵妄不止者，此邪毒盛极，神机无主也，必死。

## 起发三朝辨吉凶（十七）

自报痘三朝之后，不疾不徐，先出者先起，后出者后起，大小分明不相连串，尖圆坚实，红活肥满，面目渐肿，依期灌浆，饮食二便如常而无他证者，此表里无病，大吉之兆，不必服药。

痘虽起发，而色见灰白，肿如𩛿饼者，看其人脏气何如。如能食便调，无他证者吉；若不能食，或吐利，或瘙痒者凶。

痘起一分则毒出一分，至五六日不尽起发，又色不红活者，大无生理。

起胀三日已足，痘皆满顶红紫者凶，面目肿甚者亦凶。

痘当起胀之时，遍身虽起而头面全然不起，或痘不胀而肉胀，头面皮肉红肿如瓠瓜之状，而痘反不起者，决死。

起胀之时，遍身痘顶有眼如针孔，紫黑色者，决死。

痘色干燥不润，惨黑不明，或灰白渐至倒陷，或发紫泡者，皆死。

起胀时，凡腰腹大痛，或腹胀不能饮食，或气促神昏，或闷乱不宁，或泄泻烦渴，或唇白痰鸣，或狂言妄语，啼哭呻吟，如见鬼神者，皆死。

起胀时，吐利不止，乳食不化，或二便下血者死。

手足间见而复隐，起而后塌，或通身随胀随没，躁而发喘者死。

痘已起胀，内有六七粒细而成块，于中有一大痘扁阔歪斜者凶。

痘起紫色，刺出黑血如屋漏水者死。

痘于起发时，疮头便戴白浆者，不分何处，并非佳兆，不特唇口然也。

## 灌脓三朝辨吉凶（十八）

痘自起发之后，小者渐大，平者渐高，陷者渐起，外带微红，内涵清浆，以至灌脓之时，却要个个成脓，根脚红活，其形圆满光泽，此时毒化成浆，由绿色而渐变苍蜡，以手按之，其皮坚硬，脓浆厚浊，约束完固，无少破损，饮食二便如常，此上吉候也，不必服药。

痘密者，自起至浆，渐至壮大，未有不相串者，虽相连属，只要根脚分明，陷者尽起，无处不透，则毒从浆化，脓成而毒自解，无伏留者矣，此亦吉候。

痘之初出，或顶平，或中心陷下，或白色，只要其人能食，二便如常，治无乖谬，以及灌脓之时，陷者微起，平者微尖，淡白者红活，窠中血水尽化为脓，但得如此，毒已解矣。又表无痛痒之证，里无吐泻之证，是表里俱无病也，如此者，坐待收靥，不可妄投汤剂。

灌脓时，红紫黑色，外剥声哑者死。

灌时纯是清水，皮薄而白如水泡者，三四日必抓破而死。

脓不能灌而干枯焦黑，或全无血水塌陷者即死。

头面肿大，疮尽搔破，臭不可近而足冷者决死。

灌脓之时，吐利不止，或二便下血，乳食不化，痘烂无脓者决死。

灌脓之时，二便不通，腹胀，肉黑发斑，谵妄气喘，或寒战咬牙者决死。

回浆之时，渐当苍黑收敛而反光嫩不敛者，此气血两虚，浆不能干，必发痒，搔破而死。

脓浆未成，忽然干收，或青紫焦黑者死。

忽然作痒，正面抓破，皮脱肉干者死。

诸痘有浆而天庭不起，或额上如沸汤浇破，臭连两颊，水去而干，似靥非靥者死。

## 结靥三朝辨吉凶（十九）

痘至十日之外，血化毒解，脓必渐干，如苍蜡色，或如葡萄色，从口鼻两旁面部收起，以至胸腹而下，然后额上与脚背一齐结靥而落，别无内证，饮食二便如常，或从手足心、手指尖，或阴上先收者，俱吉候也。

痘既疮蜡收靥而身有微热者，乃烧瘢之证，但饮食如常，俱不必治。

痘当靥时，遍身臭烂，目无神气者决死。

当靥之时，遍身发痒，搔破无脓，皮卷如豆壳而干者决死。

当靥之时，无脓而气急声哑，或手足颤掉，或寒战咬牙，或腹胀痰响，或足冷过膝，或小便少而大便频者，皆死。

当靥时，两脸干硬，按之如石者死。

痘至收靥，饮食不进，口中常如食物动而不止者死。

面部、胸腹未靥而脚先靥者危，阴胜阳也。

遍身俱靥，内遗数粒独不靥者，尚能杀人，如蛇之退皮，中有一节被伤，不能全退者终死。其有靥至项下或至胸住定，而服药不效者亦死。

痘疮未该靥而卒然焦紫者死。

痘当靥时，遍身未见脓成，而口唇上下痘先黄熟者，毒气内攻于脾也，凶。

痘疮有脓结靥者则为吉证，若无脓收靥，则立见其危。

痘未收靥，而口唇腐烂及口白到舌者危。

收靥时，前后有红紫泡者不治。

## 落痂后辨吉凶（二十）

痘疮收后，其痂先后自脱，痂厚落迟，离肉不黏者吉。

自食痘痂者，虽有他证不死。

痘痂虽落，而痘瘢雪白，略无血色者，气血脱尽也。若不急培元气，则过后必死。

痂落后，每发惊而神无所依者，心气绝也，危。

痂落后，手足颤掉，咬牙噤口，目闭腹胀，足冷过膝者不治。

原痘干燥，脓少不灌，虽结靥落痂而疤白者，或有余热不退者，虽过一月亦要死。

## 痘疮上论列方（二一）

真人解毒汤（痘五二）

## 总论治法（二二　共十九条）

痘疮一证，顺者不必治，逆者不能治，所当治者，惟险证耳。何为险证？如根窠顺而部位险，部位顺而日期险，日期顺而多寡险，多寡顺而颜色险，颜色顺而饮食险，饮食顺而杂证险，杂证顺而治疗险，治疗顺而触秽险。然犹有最险者，则在元气与邪气，邪气虽强，元气亦强者无害，只恐元气一馁，邪气虽微者亦危。设或犯之而不为速治，则顺者不顺，而吉变为凶矣。凡此数者，皆痘中之要领，所当详察详辨也。故凡欲治痘，必须先识死生、辨虚实、审寒热，明此六者，则尽之矣。

治痘之要，惟邪气正气二者而已。凡邪气盛而无制者杀人，正气虚而不支者杀人，及其危也，总归元气之败耳。使元气不尽，则未必至死。凡治此者，但知补泻二字，而用之无差，则尽善矣。故补泻难容苟且，毫厘皆有权衡，必不可使药过于病，亦不可使药不及病。是以善用攻者，必不致伐人元气，善用补者，必不致助人邪气，务使正气无损，而邪气得释，能执中和，斯为高手。然执中之妙，当识因人因证之辨。盖人者，本也；证者，标也。证随人见，成败所由，故当以因人为先，因证次之。若形气本实，则始终皆可治标；若形质原虚，则开手便当顾本。若谓用补太早，则补住邪气，此愚陋之见也。不知补中即能托毒，灌根即能发苗，万无补住之理。是以发源之初，最当着力，若不有初，鲜克有终矣。此可与智者言，不可与庸人道也。

治痘不宜迟。凡痘疮之有不同者，无过寒热虚实四证。大都寒则虚，热则实，虚寒则宜温补，实热则宜清解。然其挽回之力，当于三五日前治之，过此则恐无及。若七日之后，毒发于外，外不足则外剥而死，若毒发不尽，则又内传，内不足则内攻而死。故治痘有时，时之不可失也有如此。倘初时不慎，则后来之祸，从此伏矣。

解毒当知表里。所谓毒者，火毒也；所谓解毒者，求其所在而逐之也。盖痘疮之发，内则本于淫火，外则成于风邪，内外相触，其毒乃发。故其发也，不甚于内则甚于外，甚于内者，以火邪内盛而炽焰于外也；甚于外者，以寒邪外闭而郁火于内也。故但察其无汗外热而邪在表者，则当疏之散之，使热邪从外而去，则毒亦从外而解矣。若察其多汗内热而邪在里者，则当清之利之，使热邪从内而泄，则毒亦从内而解矣。其有内热既甚而表邪仍在者，则当表里相参，酌轻重而兼解之，则邪必皆散矣。若邪不在表，则必不可妄兼发散，以致表气愈虚，而痘必终败，其证则身有汗而外不甚热者是也。若毒不在里，则必不可兼用寒凉，以致中寒脾败，而毒必反陷，其证则口不渴而二便不秘者是也。知斯五者，则解毒治实之法，无余蕴矣。此外有虚邪虚火等证，则当先酌元气，次察邪气，无使失楫中流，顾本不及，则尤为切戒。凡云痘毒者，痘必自内而达外，但得出尽，则内无毒，但得化尽，则外无毒，既出既化，而不使复陷，则毒尽去矣。故或宜散表，或宜托送，或宜清解，或宜固中，而治法尽之矣。

补虚当辨阴阳。凡痘疮血气各有所属，已见前气血条中。然痘之所主，尤惟阴分为重，何也？盖痘从形化，本乎精血，凡其见点起胀，灌浆结痂，无非精血所为，此虽曰气为之师，而实血为之主。且痘以阳邪，阳盛必伤阴，所以凡治痘者，最当重在阴分，宜滋润不宜刚燥。故曰：补脾不若补肾，养阴所以济阳，此秘法也。然血气本自互根，原不可分为两，如参、芪、白术之类，虽云气分之药，若用从血药，则何尝不补血？归、芎、地黄之类，虽云血分之药，若用从气药，则何尝不补气？故凡见气虚者，以保元汤为主，而佐以归、地；血虚者，以四物汤为主，而佐以参、芪。盖气血本不相离，但主辅轻重，各有所宜，而用之当不，则明拙自有差耳。

治痘有要方，兹表而出之，以便择用，其有未尽，当于各条求之。

凡解表诸方，乃初熟时所必用者，诸家皆以升麻葛根汤为首，`程`氏则用苏葛汤，似为更妥，余则常用柴归饮以兼营卫，似为尤妥，此当随宜择用。营虚表不解者，五柴胡饮。阳气虚寒表不解者，柴葛桂枝汤。元气本壮而表不解者，疏邪饮或加减参苏饮。寒气胜而表不解者，五积散或麻黄甘草汤。

凡清火解毒诸方，所以解实热也。如欲解毒清火而兼养气者，惟四味消毒饮为妙，鼠黏子汤亦佳。热毒两盛而不化者，宜搜毒煎。烦热作渴，小水不利者，导赤散、六一散。血热赤斑，烦躁多渴者，犀角散。热在阴分而失血者，玄参地黄汤。内热不清者，`东垣`凉膈散。二便俱不利而火盛于内者，通关散。热毒内蓄，小水不利而为丹为痈者，大连翘饮。烦热多惊而神不安者，七味安神丸。热毒内甚而狂妄者，退火丹。

凡表里兼解诸方，如内外俱有热邪者，宜柴葛煎或柴胡麦门冬散。里邪甚而表邪微者，解毒防风汤。表里俱有邪而元气兼虚者，实表解毒汤。表里俱实热者，双解散。

凡托里诸方，有宜专补元气者，有宜兼解毒者。如气血俱虚不起者，六物煎或托里散。虚寒不达，兼托兼表者，参芪内托散或十宣散。气分虚寒不透者，六气煎。气血俱虚，微热不起者，紫草快斑汤。

凡诸补剂，皆痘中元气根本，祛邪托毒者之所必赖，但见虚邪，必当以此诸方为主。气分不足者，调元汤。气虚宜温者，保元汤、六气煎。气虚微热宜兼凉解者，参芪四圣散。血虚者，四物汤、芎归汤。血分虚寒宜温者，五物煎。血虚血滞者，养血化斑汤。血虚血热宜兼解毒者，凉血养营煎。气血俱虚者，六物煎、八珍汤、十全大补汤。气血虚寒，大宜温补者，无如九味异功煎、六味回阳饮，即`陈`氏十一味木香散、十二味异功散，但虚寒而兼气滞者宜用之，欲赖补虚，大有不及。

凡攻下诸方，亦痘中所不可无，惟必不得以然后用之，勿得视以为常也。血虚秘结，大便不通者，四顺清凉饮。里实多滞秘结者，前胡枳壳汤。表里俱实，大便不通者，柴胡饮子。血热便结毒盛者，当归丸。

凡痘出已尽，内无不虚，盖随痘而为托送者，皆元气也。使于此时，不知培补化源，则何以灌浆？何以结痂？何以收靥？倘内虚无主，将恐毒气复陷，无不危矣。若痘之稀疏者，气血之耗，犹为有限，若痘之多而甚者，其气血内亏，必更甚矣。此不可不预为之防也。

平顺之痘，毒原不甚，即出之后，内本无邪。此辈原不必治，无奈父母爱子之切，且不识病之轻重，故必延医诊视。既延医至，无不用药。既已用药，无非寒凉。在彼立意，不过日但解其毒，自亦何妨？不知无热遭寒，何从消受？生阳一拔，胃气必伤，多致中寒泄泻，犹云协热下利，更益芩连，最可恨也。又如痘疮初见发热，每多不审虚实，只云速当解毒，凡于十日之外，多有泄泻而致毙者，皆此辈之杀之也。冤哉，冤哉!余见者多矣，故笔诸此以为孟浪者戒。

痘在肌肉，阳明主之，故自出齐以后，最不宜吐泻，与其救治于倒陷之后，孰若保脾土于未坏之先？故凡生果茶水之类，皆宜慎用，而寒凉之药，尤不可不慎也。

治痘须辨其证，大都湿多则泡，血热则斑；气不足则顶陷，血不足则浆毒不附；里实太补则生痈毒，表实太补则不结痂；里虚不补则内攻而陷，表虚不补则外剥而枯。但使周身气血活泼无碍，则虽密亦不难治。故惟贵得中，勿使偏胜，则寒热虚实，自无太过不及之患，斯足云尽善矣。

秘传治痘之法，首尾当以四物汤为主，随证加减用之。惟肚腹不实者须远当归，但将全剂通炒微焦，则用自无碍，且复有温中暖脾之妙。

首尾皆忌汗下，此先哲治痘之心法。盖妄汗者，必伤阳气，阳气伤则凡起发、灌浆、收靥之力，皆失所赖，此表虚之为害也。妄下者，必伤阴气，阴气伤则凡脏腑化源，精神锁钥，饮食仓廪，皆为所败。此里虚之为害也。然表虚者，犹赖里气完足可以充之，里虚则根本内溃，卫气亦从而陷，无策可施矣。故古人深以汗下为戒，诚至要之旨也。然此以常道为言，非所以应变者设。遇外感寒邪，腠理闭密，其出不快，其发不透者，若不用辛甘发散之剂以通达肌表，则痘有壅遏之患矣。又若有大小便秘结而毒有留伏不达者，不与苦寒泄利之药以疏通脏腑，则有胀满烦躁、焦紫黑陷等患矣。故当察其虚实，审其常变，当汗则汗，当下则下，中病则已，无过其制。若无汗下之证，则必不可妄用汗下，以贼人之命也。务得其宜，然后谓之明医，而福自有归矣。

`万`氏曰：解其火毒，恐郁遏而干枯；养其血气，欲流行而舒畅。按：此说诚善，然所谓火毒者，以实热为言，若火有虚实真假，则不得概认为火毒。

`程`氏曰：痘疮出自六腑，先动阳分而后归阴经，其本属阳，故多发热而阴血虚耗者多也。首尾当滋阴补血为主，不可一毫动气，贵从缓治，所以白术、半夏之燥悍，升麻之提气上冲，皆不可轻用也。且痘疮多有血热者，故宜用四物加芩连之属，以养其阴而退其阳也。

`程`氏曰：痘毒根于淫火，必因岁气传流而发，故多兼表证，则内外交攻。此时若不用轻扬之剂，祛风散邪、淡渗解毒之药，利便退热，则外邪内火何由得解？邪既不解，则痘何由得善？此治之不容己也。然治之之法，必须审儿形色，察儿虚实，因证用药，庶获神效。世之医者多宗`钱`氏清凉解毒之论，或按`陈`氏辛温发散之方，主见不同，致误多矣。殊不知痘疹色灰白，不起发，根窠不红活，此皆虚寒，必宜`陈`氏方救之。苟非理明于心，鲜不眩惑，故必热则凉之，寒则温之，虚则补之，实则泻之，何患乎疾之不愈耶？

`程`氏曰：治痘之要，始出之前，宜开和解之门；既出之后，当塞走泄之路；落痂之后，清凉渐进；毒去已尽，补益宜疏。

`程`氏曰：凡治痘，前后须加木通，以泻热邪自小便中出，不使攻胃，令无变黑之证。七日之后，热退者，少用之。凡痘疮前后总有危证，万勿用天灵盖、脑、麝之属攻之。盖毒出一步则内虚一步，血气运一日则内耗一日，岂可复用辛香耗气之剂？虽侥幸偶中，后必有余害也。是可见王霸之殊，相去远矣。

`程`氏曰：凡妇人有孕而出痘者，以安胎为主。气虚者，保元汤；血虚者，四物汤，或加白术、黄芩、砂仁、陈皮，必使胎气无损为主。

`程`氏曰：桂岩郑先生云：痘者象其形而名之也。愚谓不独象形而名，而治之之法，亦犹农家之种豆也。豆之为物，土实则难出，土瘠则难长，故实者锄耕之，瘠者灌沃之，不实不瘠，惟顺其性，不使物害之而已，知此则可以语医矣。今人于痘初起，不察虚实寒热，或过用木香散、异功散之类，则以火济火，致变紫黑倒陷，痈毒吐衄者有之；或妄用芩、连、栀、柏寒凉之药，则大伤脾胃，为吐为泻，为寒战内陷者有之。故凡治痘之法，六日之前，不宜温补，亦不宜妄用寒凉。师云：凡解毒之内，略加温补，温补之中，略加解毒，此不传不刻之秘诀也。若六日以后，毒已尽出于表，当温补而不温补者，脓不得壮，而痒塌寒战之患必所不能免矣。

## 热证论治（二三　共十一条）

古云：痘疹之病，皆由父母胎毒伏于命门相火之中，故每遇二火之令，或主客温热之气，即触发而动，此痘疹属阳，固无疑矣。然阳毒阳邪，无热不成，亦无热不散，所以非热不能出现，非热不能起发，非热不能化浆，非热不能干浆，此痘疮之终始，不能无热，亦不可无热也。但热贵其微，不宜其甚。盖热甚者毒必甚，而痘亦必重；热微者毒亦微，而痘出必轻；无热则不成不化，此热固痘之常也。所以凡治痘疮，不可尽除其热，若必欲尽去之，则未有不成阴证而败者矣。

痘有三火，盖痘、疹二证，皆言为火者是矣。然轩岐之火义有三：曰太过，曰平气，曰不及也。太过之火，是谓赫曦，炎烈之气也，其毒甚，治宜清解；平气之火，是谓升明，蕃茂之气也，其毒平，不必治之；不及之火，是谓伏明，屈伏之气也，其毒陷，治宜培补。此阴中有阳，阳中有阴之大义，而亦痘疹万病之法旨。使不知此，尚敢云医？

治热当知微甚及有毒无毒，斯无谬误，盖痘疹属阳，无不发热。若外虽发热，而内则不渴，或饮食二便如常，此蒸痘之热耳。热虽在表而内则无病，万万不可妄治。其有热之甚者，痘毒必甚，此不得不为调理。若甚于发热之初，必为之表散；若甚于见点之后，必为之清解。`钱`氏曰：热甚而大小便闭则利之。如果有热毒实邪，则不得骤用补阳等剂，致令毒气壅盛，则热终不退，反为害矣。

假热非热，假寒非寒，见有不真，误治则死。如文中主温补，仲阳主凉泻，虽若各有所主，然无非因病而药，各有所宜，是以二者皆不可偏用，但得中和，斯为贵耳。余见近日幼科，多不知`陈`氏之心法，但见痘疮，则无论是虚是实，开口只知解毒，动手只是寒凉，百证千家，若同一辙，岂必尽皆实热乎？如实热果真，自非凉泻不可，然必内外俱热，方是热证，内外俱实，方是实证。但其中有似实非实，似热非热者最多，此不可不察之真而审之确也。故凡见外证，虽若实热，而内察则无，如口不甚渴，二便通利，或见微溏，或禀赋素弱，或脉息不强，或声色不振，或脏气多阴，或饮食不化，或胀满呕恶，或吐蛔，或倦睡，或畏寒，或作痒，或多惊恐，或筋惕肉瞤之辈，虽见有热，此皆热在表而不在里，总属无根之火，非真热证也，最忌寒凉。若执而妄用，则必致败脾，无一免矣。

痘疮热甚者，毒之盛也，其痘必多，热微者毒亦微，其痘必少。痘既出而热不减者，痘必日增；见点后而热渐退者，痘必疏矣。或有微热而痘反密，其内热必甚，而或见烦躁，或二便热燥，此毒深热亦深也，宜清其内而兼解其表。或有热甚而痘反稀者，以外虽热而内则不热，此毒浅热亦浅也。

痘疮初热治法，详发热三朝治法条中。

治阳邪实热之法：表里挟邪俱热者，柴葛煎、连翘升麻汤；表热不解而里无热者，疏邪饮、苏葛汤、柴归饮；表里俱热而邪实者，双解散；内热毒盛者，`东垣`凉膈散或解毒防风汤；热毒炽盛，痘疮紫赤烦躁者，搜毒煎，或大连翘饮，或犀角地黄汤；阴虚血少，燥热神昏者，四物汤或二阴煎；阴虚血热而大便不通者，四顺清凉饮；大便不通，实热内壅而胸膈胀闷者，前胡枳壳汤或三黄丸；二便俱不利而实热内滞者，通关散；小水赤涩而邪热内蓄者，导赤散、六一散；心火盛而惊搐多痰者，`万`氏牛黄清心丸或七味安神丸；痘疮稠密，身热毒盛，养营退热解毒者，鼠黏子汤、柴胡麦门冬散。

纯阳无阴之证：凡发热谵语，狂妄躁乱，大渴大烦，如见鬼祟，大便秘结，小便赤涩，六脉滑数急疾，是皆火毒内炽之证，当用前法酌而治之。

`陈`氏曰：凡痘疹壮热，经日不除，如无他证，只用六味柴胡麦门冬散治之。如不愈，服七味白术散。凡身壮热，大便坚实，或口舌生疮，咽喉肿痛，皆疮毒未尽也，用射干鼠黏子汤。如不应，用七味人参白术散。

`程`氏曰：痘疮前后，凡有烧热不退，并属血虚血热，只宜四物汤按证加减。渴加麦门冬、犀角汁，嗽加瓜蒌霜，有痰加贝母、橘红。切忌人参、白术、半夏之属，倘误用之，为害不小。盖痘疮属阳，血多虚耗，今但滋阴补血，其热自退，此即养阴退阳之义也。

痘后余热发热证治，俱详痘后余毒条中。

## 发热三朝治款（二四）

痘疹一证，虽原于有生之初，然必因时气相触，内外挟邪而后作。凡痘之轻重，已兆于发热之微甚，而吉凶于此亦可判矣。毒轻者易出易靥，固不必治；毒甚者险证百出，故不得不治。凡治此者，于初热时，急宜用轻扬之剂，汗以散之，但使外感之邪，脏腑之毒，皆作秽汗，尽从毛窍中出，则毒气已减其半，而重者可轻，危者可活矣。即如痘中一切变证，亦无非毒气欲出不能之所为，一经表散，则毒从汗去，而诸证亦必自退。然又当察表里之轻重，或宜解表，或宜清里，或宜托助元气。孰者宜急，孰者宜缓，有不可执一也。故胡氏曰：表热壅盛，非微汗则热不解，里热壅盛，非微利则里不解。失此不治，则毒气渐盛，而逆证随见矣。

散表之法，当知邪之浅深，毒之微甚。表邪甚者微散之，则表不能解，无益于事；表邪微者妄汗之，则表气必虚，痘不起发而反为大害。故惟以得中为贵，亦以微汗为贵，不可过伤卫气也。其有大热不退，肌肤秘密，或气令寒凝之时，则不得不大为表散。一散未应，或至于再，必令身热由汗而退，则毒气自解，可无患矣。此散之微甚，有权宜也。故凡是痘证，最为内外之寒气，务使表里温暖，但得毛窍中常见津津润泽，亦犹庖人吹笼之法，但欲其松，则皮肤通畅，气无不达，痘必易出易收，无不善矣。

痘疮发热之候，宜乍热乍凉者为常。若遍身如火，昼夜不休，为失常也。此当察其表里，酌宜施治。

痘疮初见发热若无虚寒等证，固不得骤用温补，以助火邪，恐致鼓煽痘毒，则反资大害。若无实火大热等证，切不可因其发热，妄用寒凉，必致败脾泄泻，则为害尤甚。此时医之通弊也，大宜戒之。

既经表散之后，须谨避风寒，若使外邪再感，则皮毛闭塞，热毒必将复炽，汗而再汗，必不能堪。又须切戒生冷水果，若误犯之，恐寒湿伤脾而为泄泻不食，则无不致害。

表散之剂，凡初见发热，状类伤寒，未知是痘非痘，即当先用汗散。此时欲散表邪，即当兼调营气，宜以柴归饮为第一，惟大便不实者勿用之，以其性多润也；其次则苏葛汤，再次则升麻葛根汤，或只用加减参苏饮亦佳。若冬月寒胜之时，或气体壮实，表不易解者，须加麻黄，必要表出一身臭汗为佳，但使热退身凉，苗则轻矣。若初发热，有恶寒身振如疟之状者，阳气虚也，宜柴葛桂枝汤加黄芪主之，痘出即愈。

清解之剂，用治表里而兼清兼散也。凡热之甚者毒必甚，若身常有汗而大热不退，或兼烦躁热渴者，此其内火熏蒸而表里俱热也，须两解之，宜连翘升麻汤或如圣汤。若身热烙手而目赤口干，二便热秘，烦闷不安者，此表里俱实也，宜柴胡饮子，甚者大连翘饮、双解散，或调益元散以利之。

表汗已透者，不得再汗，恐外亡阳而内伤气也。

发热之时，有腹痛胀满者，必外邪与毒气相并，未得外达而然，宜参苏饮加砂仁，温而散之。

初热时，有惊搐谵语者，是为痘搐。微见而随止者不必治；若元气强壮而搐之甚者，宜羌活散调制过朱砂以表之；若痰涎壅盛，喉内作声者，宜煎生姜汤调化痰丸服之，或抱龙丸亦可。

此时渴欲茶水，只宜少与葱白汤，既可止渴，亦可疏表。

痘疮首尾皆畏泄泻，宜检本条速为治之，否则内溃脱陷之祸不可胜言也。

`徐`氏曰：凡解表之药，必在红点未见之前，如热之甚者，邪毒必甚，宜败毒散或参苏饮，调三酥饼。

`张翼之`曰：凡痘疮一见红点，便不可用升麻葛根汤，恐发得表虚也。程晨峰曰：治痘者不可轻用升麻，恐提气上冲，引动肺气也。按：此二家之说，是皆治痘之大要，甚属有理，但其中亦有宜否之辨。如阳气下陷，不能透达肌表者，则暂用升麻，固其所宜。又或虽见红点而表有热邪未解者，则仍宜解散，亦不可缓，此二说者，虽不可坚执，实不可不知也。

`吴东圆`曰：初热时，只有二事，惟去邪扶正而已。邪热盛则去邪，而正气自旺；正气衰则扶正，而邪热自退；正气盛而痘自发，热为痘用，则不为害矣；邪气退而正气不受烁，血脉充裕，则痘自泰矣。须于此时看明，下手迟则无济于事矣。

## 报痘三朝治款（二五）

痘之形色初见，吉凶攸分，而寒热虚实亦已可辨。凡调摄挽回之力，惟在此时尤为紧要。且痘出三日内，毒在半表半里之间，关系最重，故妄汗则成斑烂，妄下则成陷伏，寒凉过用必伤正气，燥热过用则助邪气，虚寒不补则陷伏痒塌，实热不解则变黑归肾，倘有一差，死生立判，医者于此，不可不为之慎。

痘疮见点后，身热稍退，别无内热等证，或色不甚红，顶不甚突者，便有虚象，虽在三五日内，亦切不可用寒凉之药，恐伤脾胃，为害不小，须以保元汤或六物煎之类为主，因证加减，以培养之。

痘疮必因热而出、因热而起，若热甚则血燥血枯，其出反难，故于未见点之先，必须察其寒热，预为调理，若有热证，勿得过用辛热气分等药，恐助火邪，致滋多变。

此时最畏泄泻，宜按本条急治之。

见点太早者，有吉凶虚实之辨。凡发热一日，或才热便见，必血热毒盛之所致，其证多凶，但得痘稀而饮食如常，别无他证，则亦无害。若其形气本弱而痘现速者，此营热卫虚，不能约束于外，故出现太骤，须兼实表，庶可免痒塌溃烂之患，宜实表解毒汤主之。如发热一日便出而密者，其证最凶，其毒必甚，此证最忌温补，宜搜毒煎加柴胡主之，或羌活散加牛蒡子、紫草、蝉蜕，或调保婴丹。热甚者，调退火丹或双解散急治之，可保一二。其有痘虽出早而色不红紫，热不甚者，此全属表虚之证。如保元汤、六物煎之类，亦所当用。

痘出不快者有数证，须审其有无外感内伤而辨治其所病。如冬月严寒，或非时阴邪，外闭寒胜而出迟者，宜五物煎加生姜、麻黄、细辛之类主之，或五积散亦佳。如夏月火热熏蒸，以致血热气虚，烦渴发躁而出迟者，宜人参白虎汤加木通、干葛主之。有因时气不正，为风寒外邪所袭，以致皮腠闭密、发热无汗而出迟者，其证必头痛鼻塞，四体拘急酸痛，宜疏邪饮、参苏饮、惺惺散之类主之。若本无诸邪而出不快者，此气血内虚，不能驱毒托送而留连于内，宜十宣散或托里消毒散。若气分大虚而出不快者，宜保元汤、六气煎。血分大虚者，宜五物煎或六物煎加减主之。若内有所伤，气滞而出不快者，宜匀气散、橘皮汤加减主之。头面出不快，当用川芎、荆芥、羌活、防风、天麻之类为引使。胸腹出不快，当用藁本、升麻、紫苏，及紫草木通汤。四肢出不快，当用桂枝、干葛、甘草、连须、紫草、葱白，各加生姜为佐，连进二服，出自快矣。

痘不起发者，虽证有不同，然率由血气内虚，不能托送者居多。此中或宜兼解散，或专补元气，当辨而治之。凡出齐之后，或被风寒所闭，而发热头痛，陷伏不起者，宜羌活散、参苏饮加内托等药治之。若红点初出，暗昧干燥不起发者凶，宜四物汤加紫草、红花、丁香、蝉蜕、官桂，或调无价散，量儿大小与之。若便实内热，隐隐肌肉间不起发者，宜紫草饮子。若血分微热而毒不能达者，宜托里消毒散。若气虚气陷不起者，保元汤或蝉蜕膏加黄芪。若血虚不起者，芎归汤、四物汤。若血分虚寒不起者，五物煎。若气分虚寒不起者，保元汤、六气煎。若气血俱虚不起者，六物煎、托里散。凡以上补助气血等剂，须加好酒、人乳、糯米更妙。凡发痘之药，用本不同，有以毒攻毒而发痘者，如穿山甲、人牙、蟾酥、蝉蜕之属是也；有解毒清毒而发痘者，如紫草、红花、牛蒡子、犀角、木通、连翘、金银花之属是也；有升提气血而发痘者，如川芎、白芷、荆芥、升麻、蔓荆子之属是也；有解散寒邪而发痘者，如麻黄、桂枝、柴胡、干葛、防风、紫苏、葱白之属是也；有行气行滞以通壅塞而发痘者，如丁香、木香、陈皮、厚朴、山楂、大黄之属是也；有益火回阳、健脾止泻而发痘者，如附子、肉桂、干姜、肉豆蔻之属是也。凡此者，孰非托里起痘之法，然但可以此为佐，而必以血气为主，则在乎四君、四物、十全大补之类，庶乎随手而应，无不善矣。

虚证见于报痘之时，即当速为培补，失此不治，必不能灌浆结痂，十日后必致不救。盖痘疮实热者毒盛可畏，虚寒者内败可畏，但实热证显，虚寒证隐，人多误认，故为害反甚。且痘疮之所赖者，惟饮食血气。饮食之本在脾胃，血气之本在肝肾，但使脾胃气强，则滋灌有力，而无内虚陷伏之忧，气血充畅则毒皆生化，而无表虚痒塌之患。此其在气在血，或微或甚，所当早辨而治也。凡痘出灰白不红绽，或灰黑顶陷，或身无大热，皮嫩色光，溶溶如淫湿之状，或口不渴，饮食少，腹膨溏泄，二便清凉，皆表里虚寒证也。若气虚者，宜调元汤、四君子汤。气虚微滞者，五味异功散。气虚宜温者，保元汤、六气煎。脾气虚寒者，养中煎、温胃饮，或理中汤。血虚者，四物汤。血虚宜温者，五物煎。气血俱虚者，六物煎、五福饮，或八珍汤。气血俱虚而寒者，十全大补汤。脾肾血气大虚大寒者，九味异功煎、六味回阳饮。脾胃虚寒气滞者，`陈`氏十二味异功散。凡痘疮色灰白不起发者，气虚也，候出齐，以保元汤和木通、川芎最稳。

火证热毒在见点之后，宜速为清解，若不早治，则日甚一日，必致不救。凡见点太赤，根下皮色通红，此血热气有不能管束也，后必起发太骤，皮嫩易破，或痒塌不可救，宜急清血分之热，用凉血养营煎，或鼠黏子汤，或用六味消毒饮加芍药治之；或四味消毒饮、益元散俱佳。凡痘疮已现，毒泄则热当自解，若疮已出而壮热不减，此毒蕴于内，其势方张，其疮必密，宜解其毒，用柴葛煎或鼠黏子汤。凡见点之后，壮热不退，或三四点相连，色红带紫，或根窠焦色，红紫成片，或口唇热躁，烦渴喜冷，舌上有苔，或二便燥涩，此表里皆热、毒盛之重候，急须清热解毒。如表热甚者，宜柴葛煎，里热甚者，宜搜毒煎加柴胡，或用六味消毒饮加酒芩、木通、栀子、黄连、山楂、蝉蜕、归、芍、红花之类，或调退火丹加减用之。如热毒内甚而发惊狂谵语者，宜用紫草煎汤，磨犀角汁调朱砂益元散或退火丹解之。以上凡解毒之后，红紫退，二便调，能食不渴，此表里皆清也，切勿再为解毒，须急以保元汤、四物汤、六物煎之类调补气血，以助灌浆收靥，否则恐变痒塌而不能善其后矣。如痘疮内热之甚，大便硬结不通，大渴烦躁，腹胀满，脉见洪数而痘出不快者，此热毒壅伏于内，须通利之以祛其热毒，宜柴胡饮子或三黄丸，甚则承气汤，或用猪胆导之。然此惟热毒在里，痘形未见，不得已而微下之可也。若斑点隐隐见于皮肤中者，此已发越在表，乃痘疮正发之时，切不可妄用下药。凡痘疮初出，但见红点稠密，急用缠豆藤烧存性，加制过朱砂，连进二三服，或用薄荷、牛蒡子煎汤，调退火丹服之，另用吴茱萸为末，以水调摊足心，引下热毒，亦可解散其势。

痘出变黑，乃危证也。盖痘疮赖血气滋灌，血足气充，则痘自红活。若热毒熏烁，则成焦黑；若阳气不充，则成灰黑。且黑为水色，其亏在肾，以阴犯阳，最为恶候，当辨而治之；若热毒凝聚，大便秘结，或烦躁热渴而为焦紫黑陷者，须通其便，先以解里之急，宜柴胡饮子或当归丸。得利后，宜即以紫草饮或加味四圣散以化表之毒，仍用胭脂汁以涂之。若大便不结，别无大热等证而痘色黯黑者，总由脾虚不能制水，故见黑色，宜速用五物煎，或保元汤加紫草、红花服之，外点以四圣丹、胭脂汁。若渐见红活则吉，若更干黑则凶。《心鉴》云：凡治黑痘，当用保元汤加芎、桂补提其气，气旺则诸毒自散，黑者转黄，屡试屡验。

夹疹夹斑证，本非痘中吉兆，然亦有轻重之辨，宜酌而治之。外有本条，仍宜参阅。凡发热二三日之间，痘形未见，忽然遍身发出红点一层，密如蚊蚤所咬者，决非痘也，此乃斑疹之属，多为风寒所遏，不能发越而斑先见也，宜疏邪饮、柴葛煎，或败毒散之属微散而解之。但得身凉，斑必自退，再越一日，痘出必轻矣。凡痘夹斑疹齐出者，亦宜辨其寒热；若表里俱热而邪不解者，宜柴葛煎加减主之。若热邪不甚而表邪甚者，宜疏邪饮，或柴归饮加羌活、防风、干葛之类主之，或败毒散亦可用。若痘夹红斑如绵纹者，宜凉血化毒汤加柴胡、黄芩、玄参、犀角之属主之。若痘出夹斑夹疹而眼红唇裂者，表热也；烦躁大渴，妄言妄见者，里热也。表里俱热，最为凶证。若不表里兼治，何由得解？宜双解散主之。若加闷乱气喘者，必不治。

贼痘者，于出齐之后，其中有独红独赤独大，摸之皮软而不碍手者，此贼痘也。过三日之外，必变成水泡，甚至紫黑泡，皆危证也，急用保元汤，或六气煎加紫草、红花、蝉蜕解之，或用灯草、木通煎汤，调下益元散，利去心经之热而红自退。如已成水泡，宜用保元汤，倍加四苓散利之，此秘法也，不然则遍身擦破，臭烂而死。

病于未出之先，倘有湿疮脓水流注者，用滑石末敷之，以防其漏气，或真正绿豆粉亦可。

## 起发三朝治款（二六）

痘疮放标之后，渐渐起胀，但肥胖一分，是胎毒发出一分，胖尽而毒出尽也。有不起者，或因元气之弱不能送毒，或有杂证阻滞不能升发，皆痘前之失调理也。此时当速治之，否则后难为矣。

痘宜渐发者吉，若一齐涌出，皮肉虚肿者，此表虚不能收摄，故奔溃而出，后必痒塌，或成溃烂，急宜人参固肌汤或芎归汤。若血热者，宜凉血养营煎；虚甚者，宜六物煎；毒盛者，宜六味消毒饮或四味消毒饮出入用之。

痘不起发，或起而不透者，多由元气内虚，不能托送，故毒气留伏不出也。毒不尽出，则变证莫测。凡见此者，速当救里以托其毒。然当察其气分血分，辨而治之。盖痘之壮突由乎气，肥泽由乎血，气主煦之，血主濡之也。若形虽壮而色见枯者，此气至而血不荣也，宜四物汤加人参、麦门冬之类主之。若痘色红润而形平陷者，此血至而气不充也，宜保元汤，或六气煎加川芎主之。若形色俱弱而不起发者，此气血俱不足也，宜六物煎加减主之，或保元汤、十全大补汤调无价散或独圣散与之。若冬春之间为寒气所抑，不能起发者，宜麻黄甘草汤加归芪，或十宣散主之。若夏秋火盛不起而烦渴秘结内热者，宜人参白虎汤。若痘疮起胀迟延不红活者，宜保元汤，或六物煎加丁香、山楂、糯米、人乳、好酒主之，或用无价散量儿大小以好酒调服。凡痘疮起发，通身皆欲其透，惟四肢稍远难齐。若脾胃素强能食者勿虑，惟脾胃素弱食少者，四肢多有不透，以脾主四肢，津液不能灌溉故也，宜以补脾为主，用快斑越婢汤加当归，或黄芪建中汤加人参、防风。若因误服凉药而致白塌不起者，宜理中汤或胃爱散。

痘虽起发，若灰白色或顶陷者，气虚也，切不可用寒凉之药，须六气煎加丁香、川芎、人乳、好酒主之，或保元汤倍加酒炒黄芪、当归，亦佳。

痘虽起发红活，若顶平色嫩，皮薄不能坚厚者，此气虚也，必恐变为痒塌，宜六气煎或六物煎加减主之，或十全大补汤、十宣散俱可择用。

痘红血散不附者，保元汤加芍药、当归，稍以收敛，归附气位。

根窠淡红，线晕枯燥者，血虚也，宜保元汤加当归、川芎、酒洗红花，再加山楂以行参芪之滞，少加木香以行气而血自活也。

痘虽起发而干枯无水，或青紫黯色，不久必变黑陷，乃血虚之甚也，宜四物汤加人参、麦门冬、紫草、红花，或调服无价散，外用水杨汤浴之，兼用胭脂涂法。

痘疮红甚而引饮渴不止者，名曰燥痘，宜犀角地黄汤之属。

痘色红紫满顶或焮肿者，血热毒盛也，宜凉血养营煎加丹皮、木通、牛蒡子之属主之。然痘出六日以后，有此证者多死。

痘已出齐而热尚不退，或烦躁发渴引饮，或二火司气之令，可少与冷水数口无妨。盖水性下流，不滞上膈，亦能使毒从小便而出。但不可用生果之类，恐伤脾气也。

痘疮贵颗粒分明，如彼此相串，皮肿肉浮，或于本痘四旁旋出小痘攒聚，胖长渐成一块，此候最险，宜用快斑汤合六味消毒饮以解其毒。

出齐后，痘有小孔，自顶直下至脚，不白不黑，与痘色相同者，名为蛀痘。此因表虚腠理不密而为此证，失之不治，则大泄元气，不起不发，速人之祸也，宜保元汤或六气煎，大加糯米、川芎、丁香，提气灌脓，内补其孔，甚为捷径，连进二、三服，必孔满而痘自起，若至黑色，则为疔矣。

口唇为脾之外候，人以脾胃为本，不宜受伤，如初发热即见口唇焦裂，此毒气攻脾，乃恶候也，宜用泻黄散之类以速解之。若不早治，则毒聚于唇，及众痘起发，而唇疮必已先熟，内带黄浆，及诸痘成浆，而此疮已靥，唇皮揭脱，渐变呕恶，呛水昏沉，不可为矣。

## 灌脓三朝治款（二七）

脓者，血之变也。痘疮初出，一点血耳，渐起渐长，则由血成浆，由浆成脓，始成实矣。故有血则有脓，无血则无脓也。痘至灌脓，大势已成，此时必以有脓为主，有脓则生，无脓则死，乃必然之理也。故六日以前，有热则宜解毒，无热则宜调养血气，至此自然灌脓。若痘至七日以后，顶陷不能灌脓者，必由先失调治故也，所以治不可缓，必俟浆足，斯可回生。若顶陷灰白，浆脓不至，此气血俱离，无生意矣。

痘疮灌脓，专以脾胃为主，脾胃强则气血充实，脓浆成而饱满坚厚，不须服药；脾胃弱则血气衰少，所以不能周灌，故虽见浆而浆亦不满，或清淡灰白不能作脓，即所蓄微浆，仍是初时之血水。而浆薄无以化脓者，总属血气大虚之候。若不速治，必成内攻外剥之证，宜急用六物煎或六气煎加减治之，或保元汤，或十全大补汤加人乳、好酒与服亦妙。欲辨脾胃强弱，当于饮食二便察之。饮食虽少而大便坚者，脾胃之气犹可也，但微加调补，以能食为贵。若大便不实，或见溏泻，则最为可畏。盖一泻则浆停，泻止则灌满矣，速宜用温胃饮，甚者用`陈`氏十二味异功散主之。如痘当作脓之时，犹是空壳，此血不附气也。血既不至，则毒何由化？宜五物煎，或四物汤，或紫草散加蝉蜕主之。如顶陷脓少，或服内托药而暂起复陷者，血气大虚故也，宜十全大补汤倍加参、芪、当归、糯米，煎成和人乳、好酒服之，此助灌之妙法也。

灌脓三朝之内，若身凉而痘色灰白，或不进饮食，或寒气逆上而为呕吐，或腹胀，或泄泻而手足逆冷，此皆纯阴无阳之证也，急宜用保元汤加二仙散连进数服，甚者必须九味异功煎，或`陈`氏十二味异功散，皆可择用。若寒战咬牙泄泻等证，俱同此治。

手足灌脓饱满者，方见脾胃之强，气血之足也。若色见灰白，浆水清薄，或瘪塌不起者，此必脾胃之弱也。或灌浆已完，而四肢犹有不灌者，恐终变痒塌之证，宜快斑越婢汤，或六气煎加防风、白芷以达之，庶无陷伏之患。若毒有未透，亦恐关节之处，靥后致生痈毒。

痒塌不止者，虽曰气血俱虚，然亦由火力不足，故不作痛而作痒也，宜六气煎，或五物煎加防风、白芷、木香、蝉蜕主之。《心鉴》曰：气愈虚则愈痒，当用保元汤倍黄芪以助表，少加芍药以制血，其痒自止。若将靥发痒，此毒退血活，新肉和畅，自然之理也，不必治之。

灌脓痛楚不止者，气滞也，少下保元汤加山楂、木香以行滞气。如脓色盛满，大下四苓散利之而痛自止。

痘疮起发之后，不作脓者有四证：有内虚而不灌者，专宜托补气血，治法如前；有感风寒，邪居肤腠而不灌者，宜温散之，以柴葛桂枝汤加黄芪、白芷；有热毒炽盛，身壮热，津液干涸，小便赤热而不灌者，宜托里解毒利小便，以紫草饮子，或用辰砂六一散解之，俟热退后，方可用保元汤，热甚者，大连翘饮，若大便坚热，数日不通而不灌者，宜猪胆导之，使气得疏通，则营卫和畅，不然恐成黑陷也；有触秽气而不灌者，外宜熏解，用胡荽酒或辟邪丹，内服紫草木香汤或紫草快斑汤。

`程`氏曰：凡顶陷无脓者为逆，但得根窠红润，血犹不散，急用保元汤和芎、归、白芍、丁香、糯米煎熟，加人乳、好酒温服。若色白如水晶，内无脓者，治亦同。但得脓痘相间者犹可治，若纯是水晶色者决死。若地红血散有热者，去丁香，加白芍、地骨皮，以敛血退热。若寒战咬牙，宜以木香散、异功散选用。

`程`氏曰：凡正壮之时，有痘虽起壮而皮肤无力，按之水浆就出，虽肉色不暗，此乃名为假壮，至十一二日决不能回浆结靥，内攻而死，可急用保元汤加丁香、川芎、糯米，提气灌脓自愈，此即名内托也。凡内托之法，即保元汤加川芎、丁香便是，不必《千金》内托也，但按本方佐使用之。

痘将灌脓之时，忽面上有干靥者，即倒陷证也，宜速用八珍汤，或六物煎加金银花、牛蒡子、连翘、麻黄之属，水煎熟，调独圣散服之。服药后，若干者复起作脓，未干者即壮而饱满，或空地处再出补空小痘者上也。若痘不作脓，空处或发痈毒者次也。若连进三服而干者不肿，未干者不饱满，补痘不多，则最险证也，宜以十全大补汤加金银花调治之。

灌脓时发白泡如弹子者，用枣针刺去其水，外以滑石末敷之，内服保元汤加石榴皮、茯苓以利皮肤之水。如发紫泡，乃毒溢皮肤之上也，此证必危。

疮烂成片，脓水不干者，用滑石末敷之，或败草散敷之，加珍珠尤妙。

痘疮有重出者，凡痘疮破损溃烂处，但得复肿复灌，不致干枯，或于原无痘处复出一层，如初出之状，亦以渐起发灌脓者，此皆余毒未尽，赖里气充实，毒不得入，故犹出于表而不成倒陷，是皆逆中之顺证也。但痘疮重出一番，必其人能食而大便坚，乃足以胜其再作之毒，自无足虑也。如食少而大便润者，宜用十全大补汤之类补而调之。若自利者，宜`陈`氏十二味异功散、肉豆蔻丸主之。盖病久气虚，惟利温补，不可再解毒也。

## 结靥三朝治款（二八）

痘疮灌脓之后，肥泽坚实，以手摸之，疮头硬而微焦，此欲靥也。靥时干净，无突陷淫湿破绽，色苍蜡，皮坚厚，外明内暗，尖利碍指者，此为正靥。若痘虽似干而痂薄如纸，或有内证未除，此痘之极险时也，急宜调补，庶不致害。

痘疮自出起至十日、十一二日，当从口唇头面以渐收靥。但自上而下者为顺，自下而上者为逆。察有他证，速宜治之。

将收靥时，而一向身温忽然发热者，名为干浆，是亦常候。此时不可轻用汗下。若有风寒外感及饮食所伤，乃当随证治之。

痘疮收靥太迟，或当靥不靥者，证有数种，当详辨治之。大都当靥不靥之证，惟脾胃弱、中气虚者居多。盖中气虚则不能营养肌肉，使之成实，亦或致溃烂也。但察其别无他证而形色气血俱虚者，宜内用十全大补汤，外用败草散衬之。若当靥不靥，微热脉大而别无他证者，此阴分之不足也，宜四物汤倍加芍药、何首乌。若血虚热毒未清者，宜四物汤加牛蒡子、木通、山楂。若因食少脾胃气虚而不收者，宜六气煎或六物煎加减主之。若频见泄泻，脾胃弱，肌肉虚，或腹胀烦渴而不收者，宜`陈`氏十二味异功散或木香散，外用败草散敷之。若当靥不靥之际，忽见头面温，足指冷，身不热，或泄泻腹胀，气促烦渴，急与`陈`氏十二味异功散或九味异功煎，迟则不救。凡痘疮将靥之时而见泄泻烦渴、腹胀咬牙等证，多有难救。若与蜜水生冷等物，必烦躁转加而死。有因饮水过多，或触于湿气，以致脾胃肌肉湿淫不收难靥者，宜五苓散，或四苓散加山楂利之。有因热毒未退，肤腠郁蒸，阴不能敛而当靥不靥者，若不速解，则毒必内攻，为害不浅，宜犀角散加芍药、牛蒡子。有内外俱热，阳毒散漫，以致大便秘结，阴气不行而当靥不靥者，宜内用四顺清凉饮或三黄丸，以通其便，外用败草散、猪胆导法。有天寒失于盖覆，疮受寒凝而不收者，宜服五积散，外用乳香或芸香于被内熏之。有天热过暖，痘被热蒸不收者，宜内服人参白虎汤，或五苓散、四苓散以利湿热，外用天水散扑之。有为邪秽阴寒所触，致伤元气而不靥者，宜保元汤或十二味异功散，外以辟邪丹熏之，猪髓膏涂之即愈。

痘疮内热，毒邪未尽化而干靥太疾者，后必为目疾，或为痈毒，及诸怪证，宜凉血养营煎少清其火。若大便过于干结者，宜微利之以解其毒，当归丸主之。

痘疮有脓结靥则为善，无脓结靥则为凶，此治之不可缓也。若痘已脓成，不能结靥而反致溃烂，或和皮脱去者，此名倒靥，乃毒气入内也，急须大补中气以托其里，宜六气煎倍加芍药及紫草、防风、白芷主之。若兼湿热者，宜六气煎加芍药合四苓散主之。如头面疮破，服补药后，但得复肿复灌，或遍身无疮处又出一层，谓之补空，虽过期延日而饮食不减，不为大害。若服药后不起不补，此毒已入深，最凶候也。

痘疮无论已溃未溃，于十二日之后，但得结靥，便为佳兆。若痂皮不结，则必成倒靥。其有回之未尽，或遍身俱靥而但有数颗不靥者，终致作痒抓破，亦难必其生也，速宜治之。

靥时色白如梅花片者，此为假回，十二日后当死，此不治之证也。如不泄泻，可速用六气煎或六物煎合二仙散大进救之。

痘疮成脓不靥，以致溃烂，脓汁淋漓，粘着疼痛不可着席者，用败草散或荞麦散，以绢袋盛扑之，更多布席上衬卧尤佳，或用秘传茶叶方亦佳。若欲面上不成瘢者，用救苦灭瘢散，以蜜水调敷之。

痘疮溃烂先伤于面者，凶兆也。如饮食无阻，二便如常，更无他证者，宜内用十全大补汤。如毒盛内热者，宜以解毒防风汤加当归、蝉蜕，相间服之，外以救苦灭瘢散敷之。

痘疮于未灌之先，或曾伤犯破烂成疮，及诸痘收靥，此独不靥，脓汁不干，更多痛楚，若不急治，渐成疳蚀，损伤筋骨，以致横夭，宜服十全大补汤，外敷救苦灭瘢散或白龙散。

痘疮抓破去皮而犹有血水者，急用六气煎或六物煎主之，外以白龙散敷之。

痘有臭气。凡当收靥之时，臭而带腥者，此痘疮成熟之气，邪气自内而出也，为吉；若臭如烂肉，浊恶不可近者，此虽似结痂，未可为真，急须清热滋血，宜凉血养营煎或解毒防风汤；若于养浆之时便见臭者，此毒火熏蒸之气积于中而见于外也，大凶，速宜清热以解其毒；若痘疮溃烂不靥而臭不可闻者，名为烂痘，间亦有收靥无事者，只要胃气不衰，饮食如故，不作烦躁，则为可治，宜用八珍汤或四味消毒饮，外用败草散敷之。

痘疮靥后而有生疮溃烂成坑者，须用托里消毒散或解毒内托散主之。如气血俱虚而不敛者，必用十全大补汤。如遍身疮多溃烂、深而无气血者必死。

## 靥后落痂治款（二九）

痘疮结痂，自当依期脱落，其有应落不落及延绵日久者，此亦不可不察而治之，以防他变也。

结痂至半月、一月，粘肉不落，或发痒者，此必表散太过，伤其津液，以致腠理虚涩，无力脱卸故也，宜用人参固肌汤，或以真酥油、麻油润之。如久而不脱，宜六物煎加黄芪、肉桂、蝉蜕主之。切不可勉强剥去，恐伤皮肤，一时难愈。

遍身结痂虽完，若余热未退，蕴蓄肌表，或身热，或烦渴而痂不落者，宜凉血养营煎或解毒防风汤，酌宜用之。如热甚者，宜大连翅饮加地骨皮主之，外宜用滑石为末，以蜂蜜调匀，鸡翎扫润痂上即落。

痘瘢突起，作痒不止者，此热毒未尽也，宜解毒防风汤主之。

痘瘢发痒，剥去痂皮，或血出，或复成脓如疮疥者，此血热气虚也，宜四君子汤或四物汤加红花、紫草、牛蒡子治之。

收靥迟而痂不落，昏昏欲睡，此邪气已退，正气未复，脾胃虚弱也，宜五福饮或调元汤，缓缓调治之。若余火未清者，宜酸枣仁汤。

痘痂既落，中气暴虚，多有不能食者，宜五味异功散或养中煎以调之。

收靥落痂之后，若余热不退，谵语昏沉者，用辰砂六一散，以小柴胡汤调服之。若大便秘胀者，宜当归丸利之。热甚者，用大连翘饮最妙。

原痘不灌脓，干如豆壳，虽痂落而疤白，或有余热不退者，虽过一日亦要死，宜速用八珍、十全之类调补之。或毒盛者，仍须先用消毒散。

痘痂既落之后，血气未复，极当调护，切不宜澡浴及食饮生冷，伤饥过饱，损伤脏气，致生他病，为终身之患也。慎之!慎之!

## 痘后余毒发热（三十）

疮痘无论疏密，只要毒出得尽而无留伏，其发以渐而透，其收以期而净，岂尚有余毒哉！若出不能尽，发不能透，收不能齐，其人自有余热，或渴而腹痛吐泻，或小便赤涩，大便秘结，精神昏愦，四体倦怠，饮食减少，坐卧不安，是皆余毒未净之证。凡出之净者，作三四次出，大小不一，至成浆收靥之时，于疮空中犹有补出者，此皆出之尽也。若只始出一层，后无补空之痘，此必尚有伏也。又发之透者，必于手足候之，盖手足部远，气不易达，若能充拓饱满，浆气颇足，可谓发之透也。若只平塌不能成脓，此毒虽出而未能旁达四肢，必有留而伏者。又收之齐者，自面而下，痂皮洁净，中无溃烂，可谓之齐。若收之太早，或不成痂，此必有内陷之毒也。凡若此者，皆有余毒，须察部位经络、寒热虚实，或补或利，或解或散，以平为期。若治之不应不已者，此坏证也，不必妄行攻击。

痘后发热不减者，此有虚实二证：如能食而烦渴，小便赤，大便秘者，实也，宜四顺清凉饮、三黄丸之类主之，若痘后余毒未净，有诸热证者，惟大连翘饮为最佳；如大便不秘，小便不赤，坐卧振摇，饮食少进者，虚也，宜调元汤或五福饮加芍药之类主之。

《心鉴》云：痘后余热者，虚热也。虚热多发于午后，脸赤唇红，或妄言谵语，切不可作实热治，当用调元汤或保元汤加黄连，热甚者，宜大连翘饮。若妄用攻下，使胃气一虚，则变生他患，致成坏证，不可治矣。

`徐`氏曰：痘后余热不除者，当量其轻重而治之，大热则利小便，小热则宜解毒。盖利其小水，使心火有所导引，虽不用凉药，而余热自无容留矣。小热宜解毒者，盖小热不解，恐大热渐至矣。利水者，宜导赤散；解毒者，宜犀角地黄汤。若但身表发热而别无他证者，只宜柴胡麦门冬散。

## 禁忌（三一）

痘疮起发之初，全要避风寒，远人物，节饮食，守禁忌。若到养浆之时，尤宜谨慎，如天气大热则撤去衣被，当令清凉，但谨门窗帷帐，勿使邪风透入。如天寒则宜厚添盖护，房中勿绝灯火。如或作痒，须为抚摩，勿使搔破，以致难灌，最当慎也。

痘疮房中，凡诸臭秽腥香之气，及僧道师巫之人，或骂詈呼怒，震惊歌乐，扫地，对面搔痒，对面梳头之类，皆不可不避。

房中欲辟臭秽，惟烧辟邪丹，或红干枣，或黄熟香皆佳。若苍术之气则太峻也。

饮食最宜调和，无使太过不及。或好食何物有不宜者，但少与之，以顺其意，若禁固太严，使之忿怒，恐反助火邪，但不可纵耳。至若助火生风及葱蒜泄气等物，皆所当慎。

痘疮前后，大忌猪肉、鱼酒之类，恐惹终身痰咳。

痘疮平复之后，勿与鸡鸭蛋，食之则伤神。

痘疹退后，须避风寒、戒水湿，如犯其邪，则终身咳嗽，患疮无有休日。

`东垣`曰：痘疮宜避一切秽恶气及外人入房，远行劳汗气，腋下狐臭气，房中淫液气，麝香臊膻气，妇人经候诸血腥臭气，硫黄蚊烟气，厕缸便桶气，误烧头发气，吹灭灯烛气，鸡毛鱼骨气，葱蒜韭薤气，以上皆不可犯。需要时常烧乳香之类甘香之气，使之渐闻，则营卫气畅，可无倒靥陷伏等患。

`陈`氏曰：凡痘疹热渴，切不可与瓜柿蜜水等冷物及清凉饮、消毒散等药，恐损脾胃，则腹胀喘闷、寒战咬牙而难治。轻变重者，犯房室，不忌口，先曾泻，饮冷水，饵凉药也；重变轻者，避风寒，常和暖，大便调也。

`薛`氏曰：前证若兼吐泻，手足指冷，属内虚寒而外假热也，最忌寒凉。若大便不通，渴欲饮水，则蜜水之类又当用也。但当审其热之虚实可也。今北方出痘，多有用水，无不愈者，盖北方多睡热炕故也。

## 出不快（三二）

`陈`氏曰：凡痘疮出不快者，多属于虚，若误谓实热壅盛，妄用宣利之药，致脏腑受冷，营卫涩滞，不能运达肌肤，则不能起发充满，亦不能结实成痂，后必痒塌，烦躁喘渴而死。

`薛`氏曰：前证亦有各经热盛，壅遏而出不快者，亦有毒甚痘疔而不能起发者，亦有余毒而溃痒者，当细审其因而药之。

`景岳`曰：按此二子之说，皆为有理，但此出迟不起之证，总是气血内虚不能速达者为最多。若风寒外闭及痘疔留毒而不出不起者，虽亦有之，但不多耳。再若各经热盛而壅遏不出者，则尤为最少，何也？盖热盛者毒必盛，毒盛者势必疾速，而或密或早，无能缓也。故凡治此者，必当察其热之微甚，以辨虚实，再察外邪之有无以辨表里。如无外邪，亦无痘疔而火邪不甚者，则尽属虚证，宜从温补，不得杂乱，以遗后患也。诸治法详报痘三朝治款中。

## 陷伏（三三）

凡看痘之法，其出欲尽，出不尽者伏也；其发欲透，发不透者倒陷也；其收欲净，收不净者倒靥也。伏惟一证，陷有数种。凡毒之伏者，患在未壮之先，其人疮虽出而热不少减，或烦渴，或躁闷，此必有伏毒未得全出也。陷则患于既壮之后，其血渐干而变黑者，谓之黑陷；浆脓未成而为痒塌，或破损者，谓之倒陷；浆脓既成而复湿烂，皮破不肯结靥，收不干净者，谓之倒靥，亦陷类也。是皆恶候。凡治此者，使非猛峻之剂，安能望其回生？时医欲以寻常之药救此危病，其犹放雀搏鹯、驱羊敌虎耳。故其轻者宜夺命丹，重者宜神应夺命丹，则其庶几耳。倘服药后而后增黑色者，为必不治之证。

痘之留伏毒不尽出者，证有不同，当辨治之。有元气不足而托送无力者，此必禀赋素弱，饮食素少，身无大热而出有不透，即不足之证也，宜十宣散、蝉蜕膏之类加独圣散主之。若虚而有热者，宜人参透肌散。有毒盛气滞，留伏经络而出不透者，必其人气体厚浊，身有大热而汗不易出，即皆有余之证，宜荆防败毒散主之。若表里俱实，外有大热，内有秘结烦满而留伏不透者，宜双解散。

干黑不起而倒陷者，当分五证：一则内虚而阳气不能外达，故致出而复没，或斑点白色，或见灰黑倒陷者，必其人不能乳食，或腹胀内寒，或手足冷，或吐泻，或寒战咬牙，皆内虚也，速宜温中，轻则十宣散、六气煎，甚则`陈`氏十二味异功散或九味异功煎，外用胡荽酒喷之，或更用十全大补汤，但得冷者暖，陷者起，黑者红活，便是佳兆，若服药后而反加烦躁昏乱者死；二则毒气太盛，内外熏灼，不能尽达于表，因而复陷于里，乃致热烦躁扰，气喘妄言，或大小便不利，渴而腹胀，是皆毒气之倒陷也，轻者利小便，宜大连翘饮、通关散，或四顺清凉饮，甚者通大便，宜承气汤，并外用水杨汤浴之，得利后疮出则佳，更用加味四圣散调治之，凡治此者，但得阳气不败，脾胃温暖，身温欲饮水者生，若加寒战身冷，汗出耳尻反热者死，三则外感风寒，肌窍闭塞，血脉不行，必身痛，或四肢微厥，斑点不长，或变紫黑如瘾疹者，此倒伏也，宜温肌散表，用桂枝葛根汤加麻黄、蝉蜕，或紫草饮，外用胡荽酒喷之，但令温散寒邪，使热气得行，则痘自长矣；四则或因误下，毒气入里而黑陷者，先宜六气煎或温胃饮以培养胃气，如表有未解者，后宜柴葛桂枝汤以疏散于外，甚者再加麻黄；五则以房室不洁，或为秽恶所触而黑陷者，宜内服紫草饮子，外用胡荽酒喷之，或用茵陈熏法，并用辟邪丹。

将起发时，虽有浆水，但色见黑黯者最为可畏，急宜六气煎加川芎以养血气，血气旺则毒自散而色自活矣，或以十全大补汤合无价散主之。

凡倒靥之证，亦须看大便何如。若大便秘结而内热者宜利之，以四顺清凉饮或三黄丸主之；若大便不实而内不热者宜补之，以六气煎或十全大补汤加防风、白芷，甚而泄泻者，宜`陈`氏十二味异功散；有虽不泄泻而虚寒甚者，宜九味异功煎，并外用败草散。

治陷伏证有三验法：凡服药之后，但得陷者复肿，渐以成脓，乃一验也；若原疮已干而别于空处另出一层，起发成脓，渐以收靥者，二验也；亦有不肿不出，只变自利，下去脓血而饮食精神如故者，三验也。有三验者吉，无则凶。

## 痒塌抓破（三四）

诀云：虚则痒，实则痛。又曰：诸痒为虚。此固其辨矣。然实即兼热也，虚即兼寒也。盖如疮疡之痛，必由乎热，今不作痛而作痒，此其无热可知。无热由乎阳虚，阳虚便是寒证。诸有以初起作痒为火者，皆谬也。且凡痘疮发痒，则多为不起不灌而塌陷继之，最可虑也。故凡治痒之法，虽云当补，然尤不可不温，惟温补则营卫和、气血行，而痘自起矣。痘毒既起而透，则多有作痛，尚何痒哉？故痘于起发之时，则宜痛不宜痒也。然痒有数证，亦当辨治如下：

痘疮初见点便作痒者，此邪在半表半里之间，而进退迟疑总由元阳无力，欲达不能也，速当温补阳气，兼以疏散，但使腠理通畅，则痘自起而痒自止矣，宜六气煎加川芎、白芷、防风、荆芥之属。若虚在血分而色白者，宜六物煎或五物煎加减主之。

痘疮出齐之后，但是作痒，俱宜保元汤或六气煎加川芎、当归、防风、荆芥治之，或用十全大补汤，或用蝉蜕膏。

血渗肌肤，咸蜇皮肉而作痒者，亦以气虚而然，宜保元汤加芍药、当归以制血，或加丁香以治里，官桂以治表，表里俱实，自不作痒。

`程`氏曰：凡前后痒塌，宜保元汤加何首乌、牛蒡子、白芍药，何首乌须赤白兼用。

痘疮干而作痒者，宜养血润燥，以五物煎加防风、荆芥，外用茵陈熏法。

痘疮湿而作痒者，宜补气去湿，以四君子汤加防风、荆芥、桂枝以解之，外用茵陈熏法。

头面为诸阳之会，若痒而抓破，则泄气最甚，速宜六气煎或十全大补汤加防风、荆芥、何首乌之属以培补之。但得复肿复灌而饮食如常则无害，若痒不止而满面抓破者，必死。

遍身发痒抓破，脓血淋漓者，宜参芪内托散，倍加当归及白芷、荆芥、木香，使气和血行，其痒自止，外以败草散敷之。

疮痒溃烂，粘衣连席难任者，内服十全大补汤加防风、荆芥，外用败草散。

痘疮见形而皮肉红艳，起发而皮嫩多水者，其后多致痒塌也，急须先期调补之。

痘疮将收而痒者，其脓已成，其疮已回，邪散而正复，营卫和畅故痒也。不须服药，但谨护之，勿令抓破，以致损伤成疮。

浆脓初化，脓未成而浑身瘙痒不宁者，此恶候也，速当温补气血，用六气煎、六物煎之类加以防风、白芷、荆芥之属，必令痒去方保无虞。若痒甚不休，疮坏皮脱，其毒复陷，谓之痒，必不能活矣。

《活幼心书》云：凡作痒不止，用荆芥穗以纸束之，用刺痒处，以散郁邪，其痒自止，此屡验之法，内服消风化毒汤加参归以解之。

## 作痛（三五）

痘疮作痛，有实有虚，虽曰诸痛为实，然此言亦不可执。若身有大热而大便秘结，烦躁不宁，喘胀作渴而为痛者，此实痛也；若无大热而二便清利，脾气不健，卫气不充，营失所养而作痛者，此虚痛也。实者宜解毒消火，当用解毒汤或四味消毒饮之类主之；虚者宜补养血气，当用保元汤或六物煎之类主之。

## 头面肿（三六）

经曰：热甚则肿。大抵毒盛者必肿，毒微者不肿，故亦可以肿与不肿，察毒之甚与不甚也。然痘疮应期起发，毒必以渐尽出，故头面亦必以渐浮肿，此毒火聚于三阳之分，欲化脓浆，其宜然也。然只宜微肿，而甚肿者大非所宜。若当起发之时，头面全然不肿，必其痘稀磊落，毒气轻浅者然，此最吉兆也。

痘以渐起，面以渐肿，及灌脓收靥而肿以渐消，此常候也。如应肿不肿者，必其元气不足；应消不消者，必其毒气有余，须急治之。

有痘未起发而头面预肿，皮光色嫩，如瓠瓜之状，此恶毒上冲之候也。又有痘点已见，但隐隐于皮肤之中，肉日肿而痘不起者决死。汪氏《理辨》曰：痘起五六日之际，有面目先肿而光亮者，是阳乘阴分，毒不能发也。何也？血乃气之本，气乃血之标，血有不足，则根本之力已亏，故致虚阳动作，其气妄行肉分，区区不足之血，何能载毒而出？七日之后，传经已足，则气退毒陷，阴阳各失其正，尚何可治之有？凡值此者，不可不预调气血，若待临期，无能为矣。

痘正起发头面肿胀时，正面之疮切防瘙痒，不可使之抓破，少有损伤，以致真气外泄，邪气内蚀，则肿消毒陷，多致死矣。但得破者复灌，消者复肿，饮食二便如常，则变凶为吉矣，宜十全大补汤或合苦参丸治之。

头面肿胀而眼目咽喉痛闭者，急宜解毒，眼与咽喉相兼治之，宜消毒化斑汤去升麻，或大连翘饮主之。

兼疫毒之气而头项腮颌预肿者，此必大头风及蝦蟆瘟之属，宜以疫气治之，如大连翘饮及普济消毒饮之类主之。但兼此者亦多凶少吉也。

## 痘疔黑陷（三七）

痘有紫黑枯硬而独大，针拨不动，手捻有核者，是为痘疔。若不去之，则一身之痘皆不能起发，或皆变黑色，必致死矣。其有黑大而软者，此名黑痘，慎不可作痘疔治也。

痘疔者，以热毒蓄积，气血凝败而成也。然其类亦有数种，最为恶候，宜谨察之。有初出红点，渐变黑色，其硬如石者，此肌肉已败，气血中虚，不能化毒，反致陷伏也；有肌肉微肿，状如堆粟，不分颗粒者，此气滞血凝，毒气结聚不散也；有中心黑陷，四畔突起戴浆者，此血随毒走，气不能充也；有中心戴浆，自破溃烂者，此气血俱虚，皮肤败坏也；有为水泡溶溶易破者，此脾虚不能制湿，气虚不能约束也；有为血泡色紫易破者，此血热妄行，而气虚不能完固也；有疮头针孔浆水自出者，此卫气已败，其液外脱也。以上数证，虽与痘疔不同，而危险无异，但于五六日间候之，若见一证，多不可治。

凡痘疔及黑陷者，宜内服六气煎加川芎、紫草、红花、木通之类，以补血凉血而疔自退。疔退后，宜大进六气煎或六物煎，外用四圣丹，以胭脂汁调点之。疔若大者，用银针挑破疮口，吸出恶血，入后药末，即转红活。大抵黑陷而疔多或余毒不起者多死。若痘疔挑去黑血，搽药不变，仍是黑色者必死。

《心鉴》曰：痘疔见于四肢，不近脏腑者易治，若穿筋骨者亦难治。但有见于头面腹背，逼近于内者，其势必攻穿脏腑矣。如未穿者，急须治之，用飞过雄黄，以真蟾酥拌匀为丸，如麻子大，挑疔点入，立效。又或用巴豆一粒，去皮膜，合朱砂一分，研烂点入，一时突出即愈，内服无价散，汲井水加猪尾血三五点调下。痘疮黑陷者，必气不足，血不活也，急宜托里散或六物煎加川芎、肉桂、红花、蝉蜕，调无价散或独圣散，甚者宜九味异功煎或十全大补汤，调无价散，仍外用四圣丹点之。若见焦紫而黑，混身皆是，及身有大热，或大便秘结，内热烦渴者，此亦有火毒之证，宜四顺清凉饮或承气汤合`万`氏夺命丹，以解其毒。俟火邪略退，即宜用六气煎调无价散，以托其内，亦可望其生也。

痘疮起发之时，但见干燥，其根焦黑，即当速治之。如火邪不甚，证无大热者，惟五物煎或六物煎，为最宜也。如有火证火脉，血热毒盛而焦黑者，轻则凉血养营煎或鼠黏子汤，甚则以`万`氏夺命丹合而服之。

原有疮疥未愈，至痘出之时，其破处痘有攒聚而形色黑溃者，急以银针挑破，吮去毒血，吐于水中，其血红者可治，黑者难治，须内服加味四圣散或`万`氏夺命丹，外用`万`氏四圣散涂之。

靥后痘疔溃烂成坑，内见筋骨者，宜托里消毒散或荆防败毒散加穿山甲、蝉蜕、僵蚕，外用神效当归膏或太乙膏贴之，或以白龙散敷之。

## 饮食（三八）

痘疮终始皆以脾胃为主，但能饮食则气血充实，而凡起发灌浆收靥，无不赖之。故能食者，虽痘疮稠密，亦自无害；不能食者，虽痘疮稀少，亦为可虞，此脾胃之调，所当先也。然证有不同，最须详审施治。

痘有毒气正盛而不食者，当痘疮正出之时，虽不欲食，但得痘色真正，不为害也。盖热毒未解，于将出未出之际，多有不欲食者，待毒气尽出自能食矣。其有痘已尽出而仍不欲食者，当徐用四物汤加神曲、砂仁、陈皮，一二剂必能食矣。

痘见灰白，别无大热停滞等证，而食少或不食者，必脾胃虚也，宜五味异功散或四君子汤。若胃中阳气不足，不能运化而食少者，此虚而且寒也，宜温胃饮、养中煎或六气煎主之。

凡命门元阳不足，则中焦胃气不暖，故多痞满不食，下焦肾气不化，故多二阴不调，此必用理阴煎加减治之，自见神效，勿谓小儿无阴虚证也。

凡泄泻，或见恶心，或呕吐而不食者，尤属胃气虚寒也，轻则理中汤、六气煎，甚则`陈`氏十二味异功散，或用六气煎合二仙散主之。

凡脾气不虚，但胃口寒滞，或痛或呕而不食者，宜益黄散。

凡停食多食而不食者，宜大小和中饮以清宿滞，或五味异功散加山楂、麦芽、神曲、砂仁，或合匀气散治之。

凡口疮不能进食，或咽喉疼痛而不能食者，但清其咽，痛止自食矣，宜甘桔汤或加味甘桔汤。

凡外感风寒，邪入胃口则不能食，须表散寒邪，邪散自能食矣，宜加减参苏饮或柴陈煎，或五味异功散加柴胡。

痘后别无他证而饮食不进者，此惟脾气不足，宜五味异功散，或温胃饮、养中煎之类主之。

`程`氏曰：凡水谷不能运化而饮食不进者，只用保元汤加陈皮、麦芽、神曲、砂仁、扁豆、生姜，呕者加真藿香。

`徐`氏曰：痘疮不乳食者，有虚实二证：或吐或利，面目青白或青黑色者为虚寒，宜温之补之；若大小二便干涩，面赤而气壅，或渴或热，或目睛黄赤，气粗中满者为实热，宜清之利之。

## 咽喉口齿（三九）

咽喉司呼吸之升降，乃一身之橐籥也。毒气不能舒散则壅聚于此，肿痛闭塞，水浆难入，则死生系之，深可畏也。首尾俱宜甘桔汤加麦门冬、牛蒡子、玄参、杏仁，或加味甘桔汤及《拔萃》甘桔汤，俱可用。热甚痛甚者，宜`东垣`凉膈散加牛蒡子，或以甘桔汤合黄连解毒汤加石膏、木通、牛蒡子、山豆根、射干，并外用玉钥匙点之。咽痛便秘者，宜四顺清凉饮下之。以上证治，必其能食肉热者，方可用此寒凉之剂。若上焦虽热而下焦不热，或不喜饮食者，只用加味甘桔汤，徐徐咽服，不必用牛蒡子，恐其性凉伤脾也。

咽喉肿痛，凡痘疮多有是证，但七日前见者为逆，七日后见者无虑。盖起发灌脓之时，内外之痘俱大，以致气道壅肿而然，此痘也，非喉痹之毒也。待外痘既靥，则内证自除矣，不必治之。

`徐`氏曰：凡咽喉肿痛不能饮食者，内服加味甘桔汤。外看身上有痘之最大者，此其毒气相连，宜用香油灯草燃而淬之，一淬即愈，或用手捻破，以痘疔散涂之。

`陈`氏曰：凡身壮热，大便坚实，或口舌生疮，咽喉肿痛，皆疮毒未尽，宜用四味射干鼠黏子汤。如不应，宜七味白术散。

痘疮弄舌吐舌者，脾之热也，轻者导赤散，甚者泻黄散。

唇口与五内相通，故热毒内发，口舌必先受伤，毒甚则口舌或紫或白或黑，舌或肿大，此皆实热之证，宜内服黄连解毒汤加石膏、牛蒡子、木通、生地，或`东垣`凉膈散。若大便干结者，宜《局方》凉膈散，外用玉钥匙点之。若口舌生疳者，以吹口丹或阴阳散敷之。

牙根肿烂成疳者，此阳明热毒内攻也，杀人甚速，宜甘露饮主之，外用老茶叶、韭菜根煎浓汤洗之，仍用翎毛刷去腐肉，洗见鲜血，乃以神授丹或搽牙散敷之，日三次，或绵茧散亦可。若烂至喉中者，用小竹管将绵茧散吹入，虽遍口牙齿烂落、口唇穿破者，皆可敷药而愈。然必有黄白脓水者方可治，若色如干酱，其肉臭烂，日烂一分者俱不治。

牙疳臭烂，气粗热甚，舌白至唇，口臭如烂肉，大便泻脓血，肚腹胀痛，此胃虚毒气内攻、胃烂之证。若山根发红点者，此疳毒内攻，故见于山根，亦胃烂之证，俱不治。

痘疹退后，若有牙龈腐烂，鼻血横流者，并为失血之证，宜《局方》犀角地黄汤加山栀、木通、玄参、黄芩之类以利小便，使热毒下行，外用神授丹治之，不可缓也。若疳疮色白者，为胃烂，此不治之证。

## 痘疮中论列方（四十）

保元汤（痘一）
调元汤（痘二）
五味异功散（补四）
四君子汤（补一）
五福饮（新补六）
九味异功煎（新因二二）
四物汤（补八）
五物煎（新因三）
十二味异功散（痘二二）
二阴煎（新补十）
六物煎（新因二十）
十一味木香散（痘二一）
二仙散（痘二十）
六气煎（痘一五八）
十全大补汤（补二十）
大宣散（痘十四）
八珍汤（补十九）
六味回阳饮（新热二）
温胃饮（新热五）
理中汤（热一）
七味白术散（小七）
养中煎（新热四）
理阴煎（新热三）
七味安神丸（小七二）
益黄散（和十九）
胃爱散（痘十九）
黄芪建中汤（补二七）
芎归汤（痘十五）
托里散（痘四）
参芪内托散（痘七）
惺惺散（小二三）
酸枣仁汤（补八五）
人参固肌汤（痘十二）
柴陈煎（新散九）
柴葛煎（新因十八）
人参透肌散（痘十三）
柴归饮（新因十五）
苏葛汤（痘二七）
升麻葛根汤（痘二六）
疏邪饮（新因十六）
小柴胡汤（散十九）
柴葛桂枝汤（痘三六）
参苏饮（散三四）
柴胡饮子（痘四二）
加减参苏饮（痘三四）
五积散（散三九）
五柴胡饮（新散五）
桂枝葛根汤（痘三七）
双解散（痘四一）
羌活散（痘三八）
麻黄甘草汤（痘三五）
益元散（寒百十二）
搜毒煎（新因十九）
柴胡麦门冬散（痘二四）
天水散（寒百十二）
败毒散（痘三一又三二）
荆防败毒散（痘三一）
六一散（寒百十二）
解毒汤（痘五一）
黄连解毒汤（寒一）
甘露饮（寒十）
消毒散（痘四七）
托里消毒散（痘六）
五苓散（和一八二）
泻黄散（寒五七）
解毒内托散（痘五）
四苓散（和一八七）
退火丹（痘八四）
实表解毒汤（痘五四）
导赤散（寒一二二）
苦参丸（痘九九）
四味消毒饮（痘四八）
当归丸（痘九五）
大和中饮（新和七）
六味消毒饮（痘四九）
三黄丸（攻六八）
小和中饮（新和八）
解毒防风汤（痘五六）
承气汤（攻一）
肉豆蔻丸（小五六）
消风化毒汤（痘五八）
通关散（痘八五）
橘皮汤（痘九二）
凉血化毒汤（痘五九）
独圣散（痘七八）
匀气散（痘九三）
普济消毒饮（寒十三）
蝉蜕膏（痘四六）
化痰丸（小九九）
消毒化斑汤（痘五十）
无价散（痘七九）
三酥饼（痘八十）
养血化斑汤（痘十八）
败草散（痘一二六）
抱龙丸（小八五）
凉血养营煎（新因十七）
胡荽酒（痘百十八）
保婴丹（痘百五）
玄参地黄汤（痘八六）
水杨汤（痘百二十）
大连翘饮（寒七八）
连翘升麻汤（痘二八）
胭脂汁（痘一二五）
犀角散（痘六三）
犀角地黄汤（寒七九）
猪髓膏（痘一二二）
快斑汤（痘七三）
快斑越婢汤（痘七四）
荞麦散（痘一二四）
鼠黏子汤（痘七六）
射干鼠黏子汤（痘七七）
茶叶方（痘一二一）
紫草饮子（痘六七）
紫草木通汤（痘七十）
白龙粉（痘百二七）
紫草饮（痘六六）
紫草木香汤（痘六十九）
神授丹（因一五六）
紫草散（痘六五）
紫草快斑汤（痘六八）
绵茧散（痘一三四）
如圣汤（痘十一）
加味甘桔汤（痘九十）
痘疔散（痘百十四）
甘桔汤（因一七五）
《拔萃》甘桔汤（因一七六）
阴阳散（外一三三）
四圣丹（痘百十五）
参芪四圣散（痘八）
吹口丹（痘一三六）
玉钥匙（因一九三）
加味四圣散（痘十）
搽牙散（痘一三五）
辟邪丹（痘百三十）
`万`氏四圣散（痘百十六）
茵陈熏法（痘百十九）
人参白虎汤（寒三）
四顺清凉饮（攻二五）
《局方》凉膈散（攻十九）
`东垣`凉膈散（痘八三）
前胡枳壳汤（痘九四）
`万`氏夺命丹（痘八二）
神应夺命丹（痘八一）
救苦灭瘢散（痘一二八）
`万`氏牛黄清心丸（小九四）
神效当归膏（外三一四）
太乙膏（外三百八）

## 总论吐泻（四一）

凡痘疹吐泻，有不必治者，有当速治者。如初热时即见吐泻，但欲其不甚而随止者吉，盖吐利中自有疏通之意，邪气赖以宣泄，不必治也。其有吐利之甚者则不得不治。又有元气本弱而见此证者，使不速为调补，必致脾气困惫，则痘出之后虚证叠见而救无及矣。此痘前之吐利，其当治不必治，自有轻重之分也。若见点之后，则吐泻大非所宜，速当察其寒热虚实而调治之。

痘疮吐泻，虽曰多属脾经，然亦有三焦五脏之辨。盖病在上焦，但吐而不利；病在下焦，但利而不吐；病在中焦，则上吐下利。故在上焦者，当辨心肺之脾气；在下焦者，当察肝肾之脾气。此五脏之气，各有相滋相制之机，设不明此，鲜不误矣。

痘疮吐泻，大都中气虚寒者，十居七八，然亦有邪实毒盛及饮食过伤而为吐泻者，此宜详审脉证，自有可辨。若果有热毒实邪，则不可误认虚寒，轻用温补，恐反助邪以致余毒痈肿，或为溃烂难收等证。

## 呕吐（四二）

痘疮呕吐，大都虚寒者多，实热者少，但当以温养脾胃为主。即或有兼杂证者，亦必有实邪可据，方可因病而兼治之，故不得轻用寒凉及消耗等药。

凡呕吐之病，病在上中二焦也，切不可妄用下药，致犯下焦元气，则必反甚而危矣。即或有大便不通者，亦当调补胃气，从缓利导，但得脾胃气和，则升降调而便自达，此不可不知也。

痘疮别无风寒食滞、胀满疼痛等证，而为呕吐或干呕恶心者，必脾胃虚寒也，宜六味异功煎、五君子煎、参姜饮之类主之，或温胃饮、理中汤皆可酌用。

脾气微寒微呕而中焦不寒者，宜五味异功散。

胃口虚寒，呕吐而兼有痛滞者，六味异功煎送神香散，或调中汤亦佳。

脾胃虚寒，吐泻并行者，温胃饮，甚者`陈`氏十二味异功散。

脾肾虚寒，命门不暖而为吐泻者，必饮食不化、水谷不分而下腹多痛，非胃关煎或理阴煎不可。

凡寒气犯胃，腹胀腹痛而为呕吐者，神香散、益黄散，或加炮姜。若因饮水或食生冷瓜果而作呕吐者，五苓散加炮姜。

饮食过伤，停滞胃口，胸膈胀满而为呕吐者，宜和胃饮，或大和中饮，或神香散。

痰饮停蓄胸膈而胀满呕吐者，宜二陈汤或橘皮汤加炮姜。

三焦火闭，烦热壅滞胃口而为呕吐者，此必阳明火证也，宜橘皮汤加黄连，甚者再加石膏，或用竹叶石膏汤。但此证甚少，勿以虚火作实火也。

`程`氏曰：凡痘疮呕吐之证，须辨冷热。热吐者，宜六君子汤加姜汁炒芩连；冷吐者，宜六君子汤加丁香、藿香、白豆蔻。

痘疮呕吐不已，声浊而长，或干哕者，最是疮家恶候。

## 泄泻（四三）

痘疮首尾皆忌泄泻，而后为尤甚。惟初热时，有随泄而随止者为吉。若自见点之后，以致收靥，毒气俱已在表，俱要元气内充，大便坚实，庶能托载收成，苟略泄泻，则中气虚弱，变患百出矣。若初出之后而见泄泻，则必难起难灌；既起之后而见泄泻，一泻则浆停，泻止则浆满；既灌之后而见泄泻，则倒陷倒靥，内溃内败等证无所不至，此实性命所关，最可畏也。今多见妄药误治，败人脾气以致莫救者，犹云欲去其毒，泻泻无害，欺耶昧耶？庸莫甚矣。

凡治痘疹泄泻，只在辨其寒热。热者必湿滞之有余，寒者必元阳之不足。但十泻九虚而实热者极少，故凡见泄泻、呕吐、腹痛而别无实热等证者，无论痘前痘后，俱速宜温救脾肾。此大要也，当详察之。若失其真，误治则死。

虚寒泄泻：凡证无大热，口不喜冷，脉不洪数，腹无热胀，胸无烦躁，饮食减少而忽然自利者，则悉属虚寒。切不可妄用寒凉之剂，再伤脾土，必致不救，宜温胃饮、养中煎、五君子煎，或理中汤、四君子汤之类，随宜用之。若腹有微滞微胀而为泄泻者，宜六味异功煎或五味异功散加砂仁。若泄泻兼呕兼痛而气有不顺者，宜养中煎加丁香、木香，或四君子汤合二仙散。若泄泻而山根、唇口微见青色，或口鼻微寒，手足不热，指尖微冷，泻色淡黄，或兼青白，睡或露睛，此皆脾肾虚寒之证，非速救命门，终不见效，宜胃关煎、理阴煎主之，或`陈`氏十二味异功散亦可。若泄泻势甚，用温脾之药不效者，则必用胃关煎，或理阴煎之类主之。若久泻滑脱不能止者，宜胃关煎、温胃饮，或`陈`氏十二味异功散，送五德丸或肉豆蔻丸。若胃本不虚，但以寒湿伤脾，或饮水而为泄泻者，宜佐关煎，抑扶煎，或益黄散加猪苓、泽泻，或五苓散俱佳。

蓄热泄泻，本不多见而间亦有之，然必有热证可据，方可用清利之药。如脉见洪数，身有大热，口有大渴，喜冷恶热，烦躁多汗，或中满气粗，或痘色焮肿红紫，或口鼻热赤，小水涩痛之类，皆热证也。且热泻者必暴而甚，寒泻者必徐而缓，皆可辨之。然治热之法，当察火之微甚，勿使药过于病，恐致伤脾，则必反为害。凡湿热内蓄，小水不利，微热不甚而为泄泻者，宜五苓散、四苓散，或小分清饮之类加木通主之。若湿热稍甚，清浊不分而泄泻者，宜四苓散加姜炒黄连，或合黄芩汤治之。若食多脉盛，气壮而泄泻者，当从热治，宜黄芩汤加黄连。若热在下焦，小水赤涩而泄泻者，宜大分清饮，或合益元散。若湿热在脾，泄泻内热而兼腹痛者，宜香连丸。若颊赤身热，头痛咽疼，口疮烦躁而泄泻者，阳明火证也，宜泻黄散。若湿热在脾，泻而兼呕者，黄芩汤加半夏、生姜，或《御药》大半夏汤加黄芩。若内热泄泻而兼气虚者，四君子汤加芍药、黄连、木香。

发渴乃泄泻之常候，盖水泄于下，则津涸于上，故凡患泄泻者，必多口干口渴。但干与渴不同，渴者欲饮，干者不欲饮，渴属阳而干属阴，此其辨也。然有渴欲饮水者，此火证也；有渴欲饮汤者，此非火也；有虽欲饮水而不能多者，有口虽欲凉而胸腹畏寒者，此皆非火证也。然则病渴者尚有阴阳之辨，而矧夫但干而不渴者，此实以水亏而然，若作火治，鲜不为害。故凡有久泻津亡而作渴者，当审其热非热而不可不壮其水也。

`程`氏曰：泄泻须分寒热，寒者小便清，宜理中汤或参苓白术散。然白术、茯苓非泄泻发泡者不宜用，以其渗利故也。按：此说可见治痘者，即渗利亦忌，顾可妄为消伐以残其气血津液乎？

`陈`氏曰：凡泻频津耗则血气不荣，疮虽起发亦难收靥。如身温腹胀，气促咬牙，烦躁谵妄者皆难治，缘谷食去多，津液枯竭，故多死也，速宜与十一味木香散或十二味异功散。

`万`氏曰：疮未出而利者，邪并于内，里实也，宜从清毒；疮已出而利者，邪达于表，里虚也，宜治其虚。凡痘疮所忌，惟内虚泄泻。若温之固之而不愈者，此不治之证。

## 寒战咬牙（四四）

寒战者，阳中之气虚也，阳气虚则阴乘之，阳不胜阴，故寒栗而战也；咬牙者，阴中之气虚也，阴气虚者肾元惫，骨气消索，故切齿而鸣也。总之，虚在气分，则无非阴盛阳虚之病耳，非大加温补不可也。

《心鉴》云：七日前见寒战者，表虚也，咬牙者，内虚也；七日后见寒战者，气虚极也，咬牙者，血虚极也。气虚者，保元汤倍加肉桂以温阳分；血虚者，保元汤加芎归以益阴分。余常用六气煎或六物煎加桂附治之，无不应手而止。其有独寒战、独咬牙者，亦一体治之，或合二仙散用之亦妙。

有寒邪在表，身体大热，脉紧数无汗，邪正相争而为战栗者，此即似疟之类，但散其邪而战自止，宜柴葛桂枝汤之类主之。

痘疮灰白溃烂、泄泻而寒战咬牙者，此纯阴无阳之证，宜九味异功煎或`陈`氏十二味异功散亦可。

痘色干紫黑陷，大小便不通，烦躁大渴而寒战咬牙者，此纯阳无阴、火极似水之证也，宜双解散。

养浆结靥之时，有红紫焮肿，大小便秘，烦渴喜水者，乃表里俱热之证，以疮痛而振摇，忍痛而咬牙也。此非寒战咬牙之属。如热甚而便秘者，宜四顺清凉饮加连翘、木通、金银花之类主之。

筋惕肉瞤似战者，以经络血气为疮所耗，不能荣养肌肉，主持筋脉，故惕惕然肌肉自跳，瞤瞤然肌肉自动，本非寒战之证也，宜十全大补汤之类主之。

`陈`氏曰：咬牙者，齿槁也，乃血气不荣，不可妄作热治。

寒战咬牙而气喘谵妄、闷乱足冷者，非倒陷即倒靥也，不治。

## 烦躁（四五）

烦者，扰扰而烦；躁者，烦剧而躁。合言之，则烦躁皆热也；分言之则烦在阳分，躁在阴分，烦浅而躁深也。《难知集》曰：火入于肺，烦也；火入于肾，躁也。痘疹烦躁，大非所宜，若吐利厥逆，腹胀喘促，谵妄狂乱，昏不知人而烦躁者，谓之闷乱，乃不治之证。

痘疮以安静为贵，若忽然烦躁多哭，切须详审其故。如别无逆证而忽然若此，是必疮有痛而然，待脓成则痛止而烦亦止矣，不必治之。其或饮食寒热偶有所因而致然者，但当随证调理之，则无不即安者。

痘疮烦躁兼喘者，火毒在肺也，宜人参白虎汤加栀子仁。

烦躁多惊者，火在心经也，宜导赤散加栀子、麦门冬，或七味安神丸。

痘毒未透，热伏于内而烦躁者，宜六味消毒饮或兼`万`氏夺命丹。

热甚于内而烦渴热躁者，宜导赤散，或玄参地黄汤加木通、麦门冬，或`万`氏牛黄清心丸，或四味消毒饮。

邪毒未解，热甚于表而烦躁者，宜柴胡麦门冬散或羌活汤。

痘疮红紫干燥，壮热口渴谵妄者，退火丹，或`万`氏牛黄清心丸，或用《良方》犀角地黄汤。

阴虚假热，自利烦躁者，肝肾水亏也，轻则五阴煎，甚则九味异功煎或`陈`氏十二味异功散。

吐利不食而烦躁者，脾气虚也，轻则保元汤、温胃饮，甚则九味异功煎或`陈`氏十二味异功散。

疮密脓成，营血亏耗，心烦不得眠者，宜三阴煎加麦门冬。如有微火者，宜酸枣仁汤。

昼则烦躁，夜则安静，此阳邪盛于阳分也，宜人参白虎汤，或加栀子。如昼则安静，夜则烦躁者，此阴中之阳虚也，宜三阴煎。如有火邪，亦可加栀子仁。

大便干结不通而烦躁腹胀者，四顺清凉饮、当归丸，甚则承气汤。若大便秘结，痘疮陷伏而烦躁者，百祥丸或承气汤。

## 喘急（四六）

喘与气促不同，喘者气粗而壅，壅而急，喘为肺邪有余也；促者气促而短，上下不相接续，促为肺肾不足也。此二者一实一虚，反如冰炭，若或误治，无不死也，当详辨之。

寒邪在肺作喘者，此外感之证，必咳嗽多痰，或鼻塞，或身有微热，或胸满不清，治当疏散肺邪，宜六安煎或二陈汤加苏叶主之。若寒邪外闭之甚者，仍宜加麻黄、北细辛之类。若兼气血不足，而风寒在肺作喘者，惟金水六君煎为最。

痰因火动而为喘急者，当以清痰降火为主。若痰涎上壅者，先治其痰，宜抱龙丸、清膈煎之类主之。若火上刑肺，肺热叶举，大热大喘者，宜人参石膏汤。若微热作渴，肺燥液衰而喘者，宜人参麦门冬散。若夏月热甚，火犯肺金而喘者，`仲景`竹叶石膏汤或六味竹叶石膏汤。若火伏三焦，肺胃大肠俱热，胸腹胀，大便秘结而喘者，前胡枳壳汤。

喘以气虚者，人多不能知之。凡下泻而上喘者，必虚喘也。凡小儿喘息，觉在鼻尖而气不长者，必虚喘也，此实气促，原非气喘。若见此证，急须速补脾肺，或救肾阴，轻则参姜饮、六气煎，甚则六味回阳饮。若下为泄泻而上为喘促者，急用六味回阳饮或九味异功煎，不可疑也。若大便不泻，而或为多汗，或为腹膨，或见痰饮、狂躁，但以阴虚水亏，气短似喘，而脉气无神者，急宜贞元饮加人参、煨姜之类主之。若治喘促用清痰降火等剂而愈甚者，此必虚证也，速宜改用温补，如前诸法，犹有可救，迟则恐无及矣。

痘疹发喘，乃恶候也。若利止喘定者生，其有泻利不止，或加胀满，或为狂躁，或痘毒入肺，口张息肩，目闭足冷而喘甚者，皆不治之证。

## 声音（四七）

痘疮最要声音清亮，若卒有失音者，凶兆也。先哲云：疮已出而声不变者，形病也，其病轻；疮未出而声先变者，气病也，其病甚。疮出而声不出者，形气俱病也。凡此失音之证，大为痘疮所忌，然亦有吉有凶，须当详辨治之。

风寒外袭皮毛，壅闭肺窍，或致咳嗽而偶为失音者，此惟外感之证，宜解散之，以加减参苏饮或六安煎加薄荷、桔梗主之。或待风寒解散，其声自出，此固无足虑也。

火邪上炎，肺金受制，气道壅闭而声不出者，宜导赤散合甘桔汤加炒牛蒡子主之，或用甘桔清金散。

上焦阳虚而声音低小不出者，此心肺不足之病。盖心主血，肺主气，痘疮稠密则血气俱损，故声不能出，宜六物煎加麦门冬，或导赤通气散主之。

下焦阴虚而声不出者，其病在肝肾。盖肾为声音之根，若证由肝肾而痘疮稠密，则精血俱为耗竭，水亏则肺涸，故声不能出，速当滋阴益水以救其本，宜大补元煎、五福饮，或十全大补汤之类，酌宜用之。

凡啼哭无声而但见泪出，语言无声而但见口动者，此皆毒气归肾而内败也，或声哑如破如梗者，此咽喉溃烂也，皆难治之证。

痘后余毒失音，其证有二：一以咽痛不能言者，此毒气不净也，宜甘桔清金散加天花粉；一以肾气虚不能上达而声不出者，宜治如前，或用四物汤加麦门冬、白茯苓。

## 惊搐（四八）

惊者，忽然惊惕而手足搐搦，口眼喎斜，每多忽作忽止，其证多由风热。盖心主火而恶热，肝主风而善动，惊痘之火，内生于心，心移热于肝，风火相搏，故发惊搐。然未出之先发惊搐者多吉，既出之后发惊搐者多凶。何也？盖痘毒将散而豁谷开张，窍理疏解，因致牵引伸缩，得疏散达之气，痘出而惊自止，则其内毒无留于此可见，故俗名惊痘，最为吉也。若既出之后，则中之伏火亦宜散矣，倘仍见惊搐，则是外毒已出，内毒犹然未尽，此其毒盛莫测，乃可畏也。故凡发惊搐者，必随发随止者为吉，不必治也；若连发不已，此毒伏于心肝二脏，速宜随证治之，不得误以为吉证。

治惊搐之法，最当察其虚实，酌其微甚。如果有风热实邪，庶可解毒清火，但得稍见清楚，便当培养心脾，以防虚败之患。若只见微邪，则但当以调和气血为主。

惊搐证多由风热相搏，故治宜平肝利小便。盖平肝则风去，利小便则热除，风热既平，惊自愈矣。若过用寒凉，则气敛而毒反陷伏，痘出不透，多致不救。

心脾阳气虚寒则神怯而易为惊搐，六气煎加枣仁、朱砂。

心脾血虚而惊搐者，七福饮、养心汤。

肝胆气虚，多恐畏而惊搐者，茯神汤。

心血虚，睡中惊搐，或兼微痰者，《秘旨》安神丸。

心虚火盛，多热躁而惊搐者，宁神汤、酸枣仁汤。

痘既出，其色红紫而烦渴惊搐者，《良方》犀角地黄汤。若烦热之甚而大便干涩者，多由阳明之火，人参石膏汤加朱砂。

心火独盛而烦热惊搐者，朱砂安神丸或七味安神丸。

心火盛，小水不利而惊搐者，导赤散加黄连、朱砂，或合朱砂益元散。

痰涎壅盛，气急胸满而惊搐者，抱龙丸、清膈煎，或梅花饮、琥珀散，此宜暂用以开痰涎，但得痰气稍清，即当酌虚实以调理血气。

肝胆实热，大便秘结而烦躁惊搐者，泻青丸或七味龙胆泻肝汤。

血热见血则惊搐者，《局方》犀角地黄汤；热甚者，《良方》犀角地黄汤；若热甚而大便秘结者，《拔萃》犀角地黄汤。

风寒外感，心脾阳虚而微热不退，或咳嗽恶寒而惊搐者，惺惺散。若虚在阴分，汗不能出，身热不退而惊搐者，柴归饮。若外有风邪，内有热邪，表里俱热而惊搐者，生犀散。

风寒外感，身热无汗，但有表邪，别无虚证而惊搐者，败毒散或苏葛汤。寒邪闭甚者，红绵散。然此皆表散之剂，若兼虚邪，不得单用此类。

## 昏睡（四九）

凡痘疮将出未出而猝然昏睡者，其痘必重，当察其脉证虚实，预为治之。若痘后喜睡，此毒气已解，元气将复，故邪退而神安，乃否极泰来之象，不须服药妄治。如见寂然气虚，但以调元汤、保元汤、六物煎之类，察其寒热，渐以调之，自然平复，不可妄行消耗，致伤其神，反必害矣。

## 腰痛（五十）

经曰：腰者肾之府。又曰：太阳所至为腰痛。盖足太阳之脉，夹脊络肾，而痘疮之毒，多出于肾，循足太阳膀胱散行诸经，乃邪之由里传表也。如初见热而腰即痛，或日以渐甚者，此邪由膀胱直入于肾，而毒有不能达也，急宜解毒，以泄少阴之邪，以通太阳之经，务令邪气不得深入，则痘虽稠密，亦可愈也。若不速治，则邪必日陷而表里俱甚，营卫之脉不行，脏腑之气皆绝，或为痒塌，或为黑陷，终莫能救矣。

凡痘毒自阴传阳，自里传外者为顺；自上传下，自外传里为逆。若毒由太阳传入少阴，则毒陷而不升，伏于骨髓之中，不能外达，所以腰痛。大凡疮疹之毒，归肾则死。故但见腰痛，急宜治疗，若毒陷不起，即宜发散解毒，令其复出太阳而达乎阳道，斯无害也，宜人参败毒散或五积散主之。若肾气虚陷，不能传送外达者，必用理阴煎加细辛、官桂、杜仲、独活之类主之。

治发热便见腰痛者，以热麻油按痛处揉之可止，仍急服前药之类。如小水不利者，宜五苓散；如火毒内盛而小水不利者，宜四苓散加栀子、木通。

## 腹痛（五一）

治腹痛证，当以可按、拒按及宜饱、宜饥辨其虚实，不得谓痛无补法而悉行消伐也。又当因脉因证，辨其寒热，不得妄用寒凉也。大都寒滞者十居八九，热郁者间或有之。若虚不知补而寒因寒用，则害莫甚矣。

初见发热，痘疮未出，别无寒滞食滞而腹满腹痛者，此必起发不透，痘毒内攻而然，宜解表疏里，以化毒汤加紫苏、厚朴之类主之，或五积散加木香亦可。若大便不通，腹胀而作痛者，桂枝大黄汤酌宜用之。

寒气犯胃，或食生冷而呕恶吐泻，腹无胀满而但有疼痛者，温胃饮、理中汤加肉桂、木香，或小建中汤，随宜用之。若胃气虚寒作痛而喜按者，黄芪建中汤。

寒犯中焦，气滞作胀而腹痛或泄泻者，和胃饮或抑扶煎加丁香、木香，或`陈`氏十一味木香散。

脾肾虚寒，下腹作痛，泻利不止者，胃关煎。

误饮冷水凉茶，寒湿留中，小水不利而腹痛者，五苓散，或加木香，或用小建中汤。

饮食停滞，中满作痛者，大、小和中饮或保和丸加木香、砂仁。若大便不通而痛甚者，赤金豆或承气汤利之。

发热二三日后，大便不通，燥粪留滞而腹痛者，当归丸，或用猪胆导法。

湿热下利，烦热大渴，小水热涩而腹痛者，大、小分清饮或黄芩汤加木香、青皮、砂仁。

火毒内攻，谵妄狂乱而烦热腹痛者，退火丹或朱砂益元散。

## 腹胀（五二）

痘疮腹胀之证，其要有二：一以脾胃受伤，一以邪气陷伏。盖痘疮将发，毒由内生，其证无不发热，或见微渴，此其常也。当此之时，只宜温平和解，或兼托散，无抑遏，无穷追，无残及元气，惟贵轻扬善导，但令毒透肌表，则苗秀而实，无不善矣。设不知此，而见热即退热，见毒即攻毒，则未有妄用寒凉而不伤胃气者，未有但知攻毒而不伤元气者。胃气伤则运行无力而脾寒，所以作胀，元气伤则托送无力而毒陷，所以作胀。虽作胀之由，犹不止此，然惟此最多，而人多不能察也。诸未尽者，俱详如下：

误服凉药或过食生冷而作胀者，其人必不能食，或大小便利，或腹中雷鸣，此皆脾胃中寒之证，速宜温中以疏逐冷气，冷气散则胀自消矣，宜益黄散加姜制厚朴，或人参胃爱散加干姜。若胃寒兼虚，疮白神倦，或气促发厥者，惟温胃饮及`陈`氏十一味木香散俱为要药。若寒在脾肾，下焦不化而作胀者，非理阴煎不可。

中气本虚，或过用消伐，以致元气无力，不能托送痘毒而陷伏作胀者，宜十宣散，或合二妙散，或神香散。

痘毒陷伏于里者，必有热证相杂。如烦躁干渴，大小便秘而作胀者，此只宜温平快气兼托之剂，当用紫草饮子。

寒邪外闭肌腠，身热无汗，或气喘鼻塞，则痘毒不能外达而陷伏腹胀者，宜五积散或加减参苏饮。

饮食过伤，偶为停滞而腹胀者，此不过一时之滞，食去则胀消，宜大和中饮，或合二妙散、神香散。

腹胀而目闭，口中如烂肉臭，或大便泄泻，或利脓血者，皆不治。

## 厥逆（五三）

厥逆者，四肢不温，或甚至于冷也。四肢为诸阳之本，故常宜和暖，若至厥逆，则其阳虚可知。如指尖微寒者，亦阳气衰也。足心冷者，乃阴邪胜也。其有疮头焦黑，烦渴闷顿，大便热结而厥逆者，此阳毒内陷，火极似水，所谓热深厥亦深也。又有疮本灰白，大便不结而厥逆者，此元气虚惫，阳衰而寒也。凡痘疹之候，头常欲凉，足常欲温，若头温足冷者多不治，故厥逆为疮家恶候。

痘疹十指微寒者，即宜五君子煎、六气煎，或六物煎加姜桂温之，以防虚寒之变。

痘疹泻利，气虚而逆者，胃关煎或`陈`氏十二味异功散。

痘疮始出，手足便冷，或其人先有吐利，致伤脾胃，脾胃气虚则为厥逆，宜六气煎、六物煎加姜桂主之，甚者人参附子理阴煎。

痘疮起胀之时，手足厥逆，此阳气欲绝之候，必其自利，或呕吐，脉见沉细微弱，或浮大而虚，速宜温补元阳，轻则六气煎加肉桂，甚则六味回阳饮或九味异功煎，服药后手足和暖者生，厥不止者死。

热毒内甚而厥者，必有烦热便秘、胀满脉滑等证，宜四顺清凉饮或承气汤。

痘后厥逆者，此其气血已虚，脾胃已困，无怪其有厥也，宜保元汤，或六气煎、六物煎加附桂之类主之。

## 发渴（五四）

痘疹发渴者，里热也。以火起于内，销烁真阴，所以发渴。又其津液外泄，化为脓浆，则营气虚耗，亦以致渴。此痘疮之常候也。若微渴不甚，不必治之。惟大渴者，乃由火盛，然亦须察其虚实以为调理，切不可因其作渴，即以西瓜、梨、柿之类，轻以与之，恐脾肺受寒，致生他患也。外有干渴，论在泄泻条中，所当参阅。

痘疮气血内耗，微热微渴而喜汤者，宜七味白术散，或五福饮加麦门冬、五味子。

脾肺多热，渴而喜冷者，宜人参麦门冬散或生脉散。

痘疮多热多躁，口燥咽干，大渴引饮，喜冷能食，或大便干结者，此热在肺胃二经，宜人参白虎汤，甚者再加黄连。若痘后热渴者，此余火未清也，其治亦然。

痘疮自利不止，肾阴亏损而作渴者，病作少阴，速宜`陈`氏十二味异功散或九味异功煎。

大便秘结，腹满烦热，内火不清而作渴者，四顺清凉饮。

痘疮发热时便见大渴，唇焦舌燥，此心火太炎，肾水不升，故血液枯耗也，急宜解之，以葛根解毒汤。

`程`氏曰：痘疮初发之源，乃壬癸水也。水既流出，其源必竭，奚不作渴？由此观之，可见治渴者，必不可不滋肾水。

`薛`氏曰：凡渴欲饮水者，当审其热之虚实，若属虚热，虽欲水而不多饮，当用七味白术散；若系实热，索水喜饮者，当以犀角磨水服，其后亦无余毒之患。

## 失血（五五）

经曰：阳络伤则血外溢，阴络伤则血内溢。血外溢则衄血，血内溢则便血。疮疹之火由内而发，毒不能达，则燔灼经络而迫血妄行。血随火动。从上而出，则为衄为吐；从下而出，则为便为溺；阴阳俱伤，则上下俱出。凡痘疹失血，若从鼻出者，则有阳明外达之意，尚可望生，若从他处，则总属阴分而火毒内陷，乃悉为危证。

痘疹发热见血者，多属火证。若衄血者，宜玄参地黄汤，或加茅根汁，或加京墨汁同饮之。衄止者生，不止者不治。溺血者，大分清饮或八正散；大便秘而见血者，并宜四顺清凉饮。

痘疮已出未出之间，凡诸血证，俱宜用犀角地黄汤三方酌宜治之最佳，血止后，可进调元汤加木通。

痘疮十日之后，忽脓血大作，大便陡出者，此为胃烂，不治。

## 发疱（五六）

痘疮发泡亦与黑陷相类，虽一以外出，一以外入，形有不同，而邪气留结，毒则一也。或发水疱，或发血疱，或赤或紫或黑，但见此证，十无一生。然亦有似疱而实非者，不可不辨。或其人身上原有破伤，或疮疖未痊，或虽痊而瘢痕尚嫩，一旦痘出，则疮瘢四围痘必丛集，此物从其类之理也。因疮作疱，则其腐败皮肉，气色本异，宜与完肤有别，不得即认为紫黑疱也。至若治疱之法，先以针刺破，吮去恶血，后用胭脂汁涂法，又用百花膏敷之。此疮极易作痒，起发之后，宜常用茵陈熏法熏之，勿令抓伤。若不慎之，则反覆灌烂，淹延不愈，变为疳蚀坏疮，以致不治者多矣。

## 溃烂（五七）

痘疮脓熟或微有溃烂者，亦常候也。惟于未成脓之先即有溃者，此名斑烂。有当靥不靥而身多破烂不收者，此名溃烂。良由未出之先，当发散而不发散，则热毒内藏，必溃烂而兼喘促闷乱，或不当发散而误发散，则表虚毒滥亦致遍身溃烂，此皆不善表之故也。又有阳毒内炽，火盛脉实，便结喜冷而失于清利，以致阳明蓄热，肌肉溃烂者，此不善解毒之故也。故治此之法，表热者仍宜清理火邪，表虚者即宜补养营卫。且脾主肌肉，尤宜调脾进食，务令大便得所，以生肌解毒。但解毒不至于过冷，调养不至于太热，必得中和，方为良法。

表虚不收者，必其卫气不足，别无热证，宜十全大补汤之类，或去肉桂，加防风、荆芥穗，多服自愈。

火盛胃热溃烂者，宜大连翘饮之类。若大便秘者，以猪胆导之。

痘疮或发表太过，或清解过当，以致表里俱虚，阳气不守，则内为泄泻，外为溃烂，急当救里，宜`陈`氏十二味异味功散或九味异功煎。

溃烂脓水淋漓者，以败草散或荞麦散衬之。若斑烂作脓痛甚者，以天水散和百花膏敷之。

痘疮衣以厚绵，围以厚被，或向火偎抱，或任其饮酒，未七日而靥，日期未足，其收太急，以致自面至腰溃烂平塌不作痂者，盖此非正靥，乃倒靥也，急宜解去衣被，勿近火，勿饮酒。因立一方，用黄芪、白芷以排脓，防风、蝉蜕以疏表，青皮、桔梗以和中，牛蒡子、甘草以解毒。服后溃疮复胀，则中外毒气俱得无留而渐可收矣。

## 多汗（五八）

痘疹自汗者，以阴中之火自里及表，达于卫气，故皮肤为之缓，腠理为之疏，津液流行，故多自汗，但得痘疹身常潮润，实为美证。此乃阴阳气和，血脉通畅，盖热随汗减，毒随汗散，邪不能留，则易出易解，虽见热甚，而汗出之后身必清凉，此即毒之消散也，不必治之。然只宜微汗不宜大汗，若汗出过多，则阳气泄而卫气弱，恐致难救难靥，或为痒塌寒战之患，此则速宜固表以敛其汗也。又有汗出不止，其热反甚者，此邪热在表，阴为阳扰之患，速宜清火解毒，阳邪退而汗自敛也。若汗出如油，或发润如洗而喘不休者，此肺脱之证，不可治。

别无邪热，但以卫气虚，肌表不固而多汗者，调元汤倍加黄芪，或白术散。

脾虚于中，卫虚于外，肌肉无主，别无他证而汗不敛者，人参建中汤。

心气虚，神怯多惊而汗不固者，团参散。

或吐或泻，气脱于中，阳脱于外，而汗出不收，微者五福饮加炮姜、枣仁。甚至手足厥冷，或呕恶不止而汗不收者，速宜人参理阴煎或六味回阳饮，迟则恐致不救。

阴中火盛，或身有大热而汗多不收者，当归六黄汤。

睡中汗出不收者，以阳入阴中，而阴不能静也，当归六黄汤。

阳明热盛，火邪燔灼肌肉，或身热烦渴，或二便热涩而汗不收者，人参白虎汤，或加黄连。

收靥痂脱之后，自汗不止者，此邪去而气虚也，宜十全大补汤，或调止汗散，或外以滑石粉扑之。

夹疹（五九）

痘疮只宜单出，若与疹并出者，谓之夹疹。盖痘疹之发，皆有时气，而二者并见，其毒必甚。《心鉴》曰：夹疹者，即痘之两感证也，大为不顺之候。若痘本稀少而夹疹者，名为麻夹痘，其证则轻；若痘本稠密而更加以疹，彼此相混，些碎莫辨，其证则凶。急宜以辛凉之剂解散为先，而托里次之。但得疹毒渐消，痘见磊落者，乃为可治；若痘疹相杂，毒不少减者，必危无疑。

治夹疹之法，先当察痘之稀密，疹之微甚。若疹轻热微者，但当以痘为主，痘获吉而疹无虑也。若疹多热甚者，即当急解疹毒，务令疹散而后痘可保也。

痘疮初出，内有细密如蚕子者，即夹疹证也。若痘稀疹多者，宜但解疹毒为主。如表邪不解，外热甚，内火不甚而夹疹者，宜疏邪饮、升麻葛根汤、荆防败毒散，或十味羌活散。

如表里俱热，毒盛而夹疹者，柴葛煎、解毒防风汤，或十三味羌活散。如内热毒盛而夹疹者，六味消毒饮，或合黄连解毒汤。如阳明火盛，多热多渴，或烦躁而夹疹者，白虎汤、化斑汤，或葛根麦门冬散。以上诸治如法而疹散痘出者可治，然后随证调理之。若疹不散、毒不解者难治。

痘疹俱多者，毒必大盛，虽治得其法，疹毒已解，亦必气血重伤，终难为力。凡遇此者，惟当以保养脾胃、调和气血为主，庶克有济。

收靥后复出疹者，此余毒解散之兆，不必治之。

## 夹斑（六十）

痘疹夹斑与夹疹不同，盖疹则细碎有形，斑则成片无形也。凡痘疮初出，有片片红肿如锦纹者，有红晕与地皮相平而全无兴起之意者，是皆夹斑证也。斑以热毒郁于血分，而浮于肌肉之间，乃足阳明胃经所主，或以寒邪陷入阳明，郁而成热者，亦致发斑，俱宜凉血解毒，但使斑退而痘见者吉，否则皮肤斑烂，疮易瘙痒，而皮嫩易破也。又有赤斑成块，其肉浮肿结硬者，乃名丹瘤，其毒尤甚，疮未成就，此必先溃，不可治也。

治斑之法，大抵斑在起发之前者多用表散，在灌脓之后者多用解利。如遍身通红者，其治亦同。

痘出夹斑轻者，只以升麻葛根汤加石膏、玄参，甚者宜人参白虎汤合六味消毒饮。

风寒外感，表邪不解而夹斑者，宜荆防败毒散，或加石膏、玄参。

斑色紫赤而大便秘结者，宜四顺清凉饮利之。斑既已退，即宜用四君子之类以固其脾，庶可免其内陷。

`程`氏曰：凡治夹斑，急宜凉血解毒，以羌活散加酒炒芍药、紫草、红花、蝉蜕、木通、官桂、糯米，连进数服。斑退后，以保元汤加木香、豆蔻煎服，以解紫草之寒，防其泄泻。如痘中夹疹，治亦同此，如稍迟则恐变成黑斑，为难治矣。

痘疮结痂之后而见斑者，此余毒煎熬血分，必致溃烂，宜黄连解毒汤加当归、芍药、黄芩、石膏，甚则大连翘饮。若热毒熏蒸于内，大便脓血臭秽而见斑者，此胃烂之证，不可治。

发斑溃烂者，以救苦灭瘢散敷之。

## 昼夜啼哭（六一）

凡小儿出痘而昼夜啼哭者，当辨其虚实表里而治之。其有内未得出或外未得散而啼哭者，此毒气不解之使然也。有阳邪火盛，红赤焮突而啼哭者，此痘盘疼痛之使然也；有心肾本虚，邪热乘阴而啼哭者，此或以神志不摄，或以烦热不宁之使然也；有饮食不节，或偶停滞而啼哭者，此胃气不和，腹痛腹胀之使然也。知此之由，而辨得其真，则内未出者表之托之，外未散者解之化之；火之盛者清其热，神之虚者养其阴。若痘毒本微而无故啼哭者，多由饮食内伤，或二便秘结，此或去其停滞，或通其壅闭，务令表里和畅，营卫通行，则神魂安泰，而痘无不善矣。或谓啼哭非痰即热，而不究其本，则失之远矣。

## 大小便闭（六二）

凡痘疹，小便欲其清而长，大便欲其润而实，则邪气不伏，正气不病。若小便利者，大便必实，虽二三日不更衣者无碍也。若小便少则病必进，小便秘则病必甚，以火盛故也。但初热时，大便不宜太实，若二三日不行，宜微润之，不然恐肠胃不通，则营卫不行而疮出转密。惟起发之后，大便却宜坚实，若太实而四五日不行，恐热甚难靥，亦宜微利之。

痘疹小水不利而热微者，宜导赤散；热甚而小水不利者，宜八正散。

痘疹发热时，大便秘结不行而内外俱热，有不得不通以疏其毒者，轻则柴胡饮子，甚则三黄丸，再甚则承气汤。

自起发后以至收靥，凡大便不行而火不盛，或虚弱不可通利者，只宜用猪胆导法，或以酱瓜一条如指许，导之即出，切不可轻用利药。

大小便俱不通而内热甚者，八正散或通关散，酌宜用之。

热毒内盛而痘疮干黑倒陷，烦躁便结者，百祥丸或承气汤。然宜慎用，毋轻易也。

痘后余热不尽，内陷膀胱而小水不利者，导赤散或五苓散。大便不通者，四顺清凉饮。

`陈`氏曰：凡痘疮四五日不大便，用嫩猪脂一块，以白水煮熟，切如豆粒与食之，令脏腑滋润，亦使疮痂易落。切不可妄投宣泄之药，以致元气内虚，多伤儿也。

谭氏曰：前证若因热毒内蕴，宜用射干鼠黏子汤解之。或发热作渴，或口舌生疮，咽喉作痛，并宜用之。

## 目证（六三）

目虽肝之窍，而实五脏六腑之精气皆上注于目，故其赤脉属心，瞳子属肾，白珠属肺，黑珠属肝，裹约属脾。又太阳为上纲，阳明为下纲，少阳循外眦，太阳出内眦，此其部分各有所主，故可因证以察其本也。然痘疮之病目而为障为翳者，多由火炎于内而热以生风，风热散于诸经，因多红赤肿痛之患。故治此者，亦当察其所属而因证以调之也。

戴眼证：凡痘疮灌脓之后，或大汗大泻之后，多有目睛上吊，或露白者，谓之戴眼。此精气为脓血汗液所耗，乃太阳少阴真阴亏竭大虚之证。盖太阳为上网，血枯则筋急，所以上吊也，速宜大补气血，以六物煎、六气煎，或十全大补汤之类主之。其有以此为风热而散之解之者，是皆速其死也。若七日以前见此者多不治；或无魂失志、不省人事者亦不治。

痘疮目赤肿痛翳障等证，无不谓之风热，故古方亦多用清火散风等剂。夫痘疮之火由中生，目为肝窍，肝主风木而病在目，故云风热，实以风生于火由内热也。所以凡治目赤目痛者，不必治风，但治其火，火去则风自熄矣。何也？盖内生之风与外感之风不同，外感之风，升之散之则解散而去，内生之风而再加升散，则火愈炽而热愈高矣。常见治目多难救而寒凉反以伤脾者，正以升降相杂，而用药有不精耳。经云：高者抑之，果何谓乎？今如古方之治火眼，凡用洗肝散及洗肝明目散、芍药清肝散之类，总不如《良方》龙胆泻肝汤，而《良方》泻肝汤又不如加味龙胆泻肝汤之为得宜也。

痘疮眼中流泪赤痛，或多眼眵，此肝火之盛也，宜清解之，以加味龙胆泻肝汤或抽薪饮加木贼、蝉蜕之类主之。若大便结闭不通者，亦可少加大黄。

痘疮入眼肿痛，或痘后生翳膜者，宜蒺藜散、蝉菊散，或通神散，外以秦皮散洗之。

痘疮目病，热少风多而昏暗涩痛，眵泪羞明翳障者，宜密蒙花散，亦以秦皮散洗之。

痘后眼闭泪出不敢见明者，此内火不清而阳光烁之，故畏明也，宜洗肝明目散。

痘后眼皮风毒赤烂，或痛或痒，燥涩羞明多眵泪者，秦皮散洗之。

痘疮靥后，精血俱耗，而眼涩羞明，光短倦开，或生翳障者，宜四物汤，甚者六物煎加木贼、蝉蜕、白蒺藜。

痘斑入眼，在白珠上者不必治，久当自去，惟在黑珠上宜治之，当清肝火。

凡病目热者，最宜忌酒及椒、姜、牛、羊、鸡、鹅、鸭一应热物，并鸡、鹅、鸭蛋皆不可用，以防连绵不愈之患。

痘疮热毒伤目，凡必用之药，如生地、芍药、麦门冬、山栀、玄参、草决明、连翘、黄芩、黄连，肝热者龙胆草，阳明实热者石膏、石斛，肾火盛者黄柏、知母，三阴俱热者地骨皮，火浮不降者木通、泽泻，翳障不去者木贼草、蝉蜕、白蒺藜，气虚者人参、黄芪，血虚者当归、熟地。但火炎于上者不宜升，阴虚于下者不宜泄，是皆治眼之大法。

痘疮护眼法，宜`钱`氏黄柏膏为佳，从耳前眼皮上下颧面间，日涂三四次，可以护眼稀痘。

用点药者，凡目中生痘，或食发物，或热毒太盛，上蒸目窍，以致热痛，或生翳障，切不可妄用一切点药。盖其非毒即冷，必致寒热相激，反以为害。惟余之金露散乃为相宜，可间用之，以解热痛之急。

`徐`氏曰：痘之毒气自里达表，故有目病，治宜活血解毒而已。活血不至热，解毒不至寒，但得血活毒散，则目疾自愈。

## 痘痈痘毒（六四）

又痘母，见前《怪痘形证》。

痘发痈毒者，亦名痘母。经曰：痘前发母者凶，痘后发母者半吉半凶。大都毒发不透，必发痈疽，故蕴结于经络之间。然其壅结也犹无足虑，而惟其不能消散，及治之不得其法，则乃为可虑，然散之之法，当知要领，其在虚实之辨而已。如痘痈之有大毒者，不得不为解毒，有大热者，不得不为清火，俟火毒略清，便当调理脾气。其有外虽见热而内本不足者，则当专用托法，务令元气完固，饮食不减，则毒无不化，何害之有？若不察根本强弱，而但知攻毒清火，则无不伤脾，多致饮食日减，营气日削，脓血不化，毒日以陷，而痘变百出矣。所以痘疮始末，皆当以脾气为主，苟不知此，则未有中气虚败而痘能保全者。

痘痈初起，壅盛疼痛，元气无损，饮食如常者，宜先用连翘归尾煎或仙方活命饮以解其毒，俟毒气稍平，即当用四君、归芪之类，以补托元气。

凡用托里之剂，如痈毒内无大热，亦无便闭烦渴等证，或素非强盛之质，或以阴毒深陷，形不焮突，不红肿，不化脓，痛有不甚者，此其毒皆在内，俱速宜用托里之药，以六气煎加金银花、甘草节、防风、荆芥、白芷、穿山甲、牛蒡子之类，如阳气不足者，仍可加肉桂、附子，用酒水各半煎服，或全用酒煎亦可，或托里消毒散，俱可酌用。

凡内热晡热而饮食少思者，多属脾胃不足，血气虚弱，宜六气煎或温胃饮加金银花、白芷。若痈毒色白而作痒者，气虚也，治同上；若根赤而作痒者，血虚血热也，宜四物汤加丹皮、白芷；若肿而不溃者，血气虚也，托里消毒散，或加肉桂；若溃而不收者，脾气虚也，宜六气煎或六物煎加肉桂。

凡饮食如常而内外俱热，痈毒肿痛，或烦渴，或大小便俱热涩者，宜大连翘饮或仙方活命饮，可间用之。若饮食如常，内热作痛，或兼口舌生疮者，宜间用射干鼠黏子汤。

痘毒发痈，有结硬实热难解者，宜排毒散。

痘后发痈疖者，乃痘中未尽之毒留于经络肢节而为痈肿也，或解毒，或清火，各有所宜。凡欲表里兼解者，宜柴胡麦门冬散；欲润肠解毒者，宜消毒散及四顺清凉饮；欲凉血解毒者，宜犀角地黄汤；欲清火利便解毒者，宜大连翘饮。

## 疳蚀疮（六五）

`陈`氏曰：凡痘疮已靥未愈之间，五脏未实，肌肉尚虚，血气未复，被风邪所搏，则津液涩滞，遂成疳蚀，宜用雄黄散、绵茧散等药治之。久而不愈，则多致不起。

`薛`氏曰：前方乃解毒杀虫之剂，若毒发于外，元气未伤者，用之多效；若元气伤损，邪火上炎者，用大芜荑汤、六味丸；若赤痛者，用小柴胡汤加生地黄；若肝脾疳证，必用四味肥儿丸及人参白术散，更佐以九味芦荟丸。

`万`氏曰：凡痘后疳蚀疮，至毒壅肌肉，内透筋骨，外连皮肤，时痛出血，日久不痊者，此毒在脾经，甚为恶候，乃不足之证也，内服十全大补汤，外用绵茧散贴之。疳蚀出血者难治。

## 痘药正品（六六）

人参　益元气，生精血，复元神，补五脏。凡痘疮表散、起胀、灌浆、收靥，始终皆赖之。

黄芪　固腠理，补元气，内托陷下皆用之。

当归　生血、养血、活血、止血，痘疮赖以调血。凡虚者能补，滞者能行。欲其升散，当佐以川芎；欲其敛附，当佐以芍药。

熟地黄　痘疹之病，形质之病也，形质之本在精血。熟地以至静之性，以至甘至厚之味，实精血形质中第一品纯厚之药。凡痘疮起发、灌浆、收敛之用，以参芪配之，其功乃倍。且其得升、柴则能发散，得桂、附则能回阳，得参、芪则入气分，得归、芍则入血分。今见痘家、伤寒家多不用此，岂亦古人之未之及耶？抑不知四物汤为何物耶？

生地黄　凉血、行血、养血，治痘疮血热血燥。凡吐血衄血，痘疮红紫，及解毒药中皆宜用之。

芍药　可升可降，能清能敛。治痘疮血散不归，赖以收之使附气分。能泻肝脾之火，故止腹之热痛，亦能止汗。

川芎　能升能散，能引清气上行头角，以起头面之痘；能佐参芪以行阳分而解肌表之邪，此可为引导通行之使。但性多辛散，凡火在上而气虚者当避之。

白术　健脾利水，燥湿温中。能补气，故能发痘；能固脾，故能止泻。

甘草　味甘平，得土气之正，故能补中和中而兼达四脏，佐理阴阳。惟其甘和而润，故能解刚暴之毒，泻枯涸之火。

麦门冬　生津止渴，清肺滋阴，除烦热，解燥毒。痘疹阴虚而多火者宜之。

糯米　善滋脾胃，益中气，助血生浆，能制痘毒，不能内攻。

扁豆　健脾和中，养胃止呕。

柴胡　发散热邪，泻肝胆之火，解肌开表，退往来寒热。

升麻　升阳气，达肌表，散风寒，善走阳明。

防风　散风热，解表邪，举陷气，佐黄芪能托里祛毒。

干葛　解肌清热，凉散表邪，故能止渴。

荆芥穗　解风热，消疮毒，利肌表，退肿清咽，亦散头目之风邪。

白芷　散风邪，逐寒湿，止头疼，除瘙痒，化痈毒。善走阳明，故能起头面之痘，亦托肌肉之脓。

麻黄　阴寒沉滞之邪非此不能散，亦痘家之要药，而人多畏之，由不能察也。

薄荷　散风热，清头目，能利咽喉，亦解热毒。

羌活　散肌表之毒风，利筋骨，走经络，故能止周身之痛。

官桂　味甘辛，能养营解表；性温热，能暖血行经。凡痘疮营卫不充而见寒滞者，必用此以导达血气，且善行参、芪、熟地之功。

附子　脾肾虚寒，元阳大亏，凡泄泻呕吐不能止，寒战厥逆不能除者，非此不可以益火之源。

生姜　辟恶气、散寒气、温中气、开脾胃、止呕吐之要药。若欲理中寒，止腹痛，则炮干姜尤胜。

陈皮　和脾胃，达阴阳，开痰行气，和胃消胀，可降可升。

山楂　消食快胃，解利宿滞，开导六腑，无辛香之耗，故可为参术之导引。

木香　调诸气，和胃行滞止泻，除胸腹痛，亦能温中。若气虚烦热者不宜轻用。

丁香　暖胃逐寒，顺气止呕，且除腹痛，寒滞者不可少也。

肉豆蔻　固肠温中，行滞止泻，中寒滑泄者最宜之。

茯苓　利水益脾，去湿热，故能止泻除烦以通津液。

泽泻　利水下行，能去湿热以消肿，亦导诸药以降火。

木通　大利小水，善泄心与小肠之火，能使痘疮湿热之毒从小便而出。凡内热毒盛者宜之，若热退中虚者不可概用。

桔梗　性味轻浮，能载药上升，清火解毒，故治喉痹。

鼠黏子　性味清凉，能润肺散气，利咽退肿，欲解痘疹热毒，此不可缺。

紫草　味苦性寒，能凉血活血，制热邪，解痘毒，滑利大便。`程`氏曰：大抵凡下紫草，必下糯米五十粒以制其冷性，庶不损胃气而致泄泻，惟大热便秘者不必糯米也。

蝉蜕　散风清热，疏邪气，故能解痘疮之毒风。

僵蚕　散风消痰解毒，尤利咽喉。

穿山甲　性窜而利，善通经脉，直达病所。凡痘有毒盛而郁遏不能出者，宜此达之，然必藉血气诸药为之主，而以此为佐引则可。

犀角　解心火及肝脾之火。凡痘中血热吐衄及焦黑惊搐、烦躁不宁等证，皆可用之以解热毒。

蜂蜜　益脾、生津、润燥，可结痂，亦可落痂。

朱砂　镇心气，除热毒，坠痰涎，安惊悸，定神魂。凡心经痘毒及痰火上壅有余之证，皆宜用之。

琥珀　安神定志，利水镇惊。

玄参　能解血中之热，清游火，滋肝肺，除痘疹之热毒。

黄连　解诸热毒，泻心肝大肠之火。

滑石　甘凉下降，利水道，清解六阳之烦热。

石膏　清肃大寒，善降阳明之火。凡属阳明实热而为头痛目肿，口疮咽痛，身热烦渴，狂躁便结者，非此不能解。

连翘　清三焦浮游之火，解痘疹痈疡之毒。

栀子　利小水，降脾肺膀胱之火，使从小便中出。

龙胆草　性寒而降，大清肝肾之火，上退眼目之赤痛，下清足膝之热肿。

黄芩　性味轻浮，能清肺金大肠之火。

大黄　通壅滞，逐瘀血，退热攻坚，非有大实证则不可轻用。

## 痘家药忌（六七）

人参、黄芪　皆补气助阳之剂，凡痘色白陷者宜用之。若红紫壮实者，用之则血愈热而毒愈炽，红紫者转为枯黑，反甚矣。

白术　能燥湿，专补气分，亦能闭气，多用则润，气不行，痘难成浆，助阳生火，亦难收敛。

茯苓、猪苓、泽泻　渗泄燥湿，能令水气下行，多服则津液耗散。凡阴虚于下而精血不足者当避之。

川芎　性升气散。凡气虚者不宜多用，火浮于上而头痛浮肿者忌之。

生地　性寒，肠胃虚寒者慎之。

升麻　提气上冲，凡下虚上实、气壅烦躁者忌之。

柴胡　清散而润利，汗多者不宜用，脾泄者不宜多用。

紫草　性寒利窍，多服成泄泻，脾气虚者忌之。

鼠黏子　通肌滑窍，多服恐内损中气，外致表虚。

蝉蜕　能开肌窍，多服恐泄元气，以致表虚。

麻黄　开窍，大泄肌表，妄用恐表虚气脱。

干葛　性凉解肌，多用恐致表虚。

枳壳　下气宽肠，多用则损中气。

山楂　散血解结，多则伤血陷气。

砂仁　散气动气，气虚者不宜用。

乌梅　酸敛，宜散宜行者不宜用。

穿山甲　锐性有余，补性不足，若任用攻毒而不以王道为之帅，则无异追穷寇而出孤注，能善其终者鲜矣。

人牙　性烈，发表太过，若妄用之则内动中气，外增溃烂。

诃子、龙骨、枯矾　皆能阻塞肌窍，欲通利者宜避之。

大黄　耗削力雄，血气中虚者不可轻用。

黄连　大苦大寒，原非厚肠之物，泄泻无火者大忌之。

山栀、黄芩、黄柏、石膏、龙胆草、滑石、连翘、前胡、天花粉之类，皆大寒之物，非有实火热毒者，不得妄行滥用。

附子、干姜、肉桂、吴茱萸之类，性皆温热，凡烦热紫黑、便结毒盛者，皆不可轻用。

瓜蒌仁　开结陷气滑肠，凡虚痰虚火及中气不足而为喘促胀满、大便不实者，皆大忌之。

桑虫　亦名桑蚕，不知创自何人。用以发痘，今俗医以为奇品，竟相传用。余尝遍考本草、痘疹诸书，皆所不载。及审其性质，不过为阴寒湿毒之虫耳。惟其有毒，所以亦能发痘；惟其寒湿，所以最能败脾。且发痘者，不从血气而从毒药，痘虽起而中则败矣，此与揠苗者何异？矧以湿毒侵脾，弱稚何堪？故每见多服桑虫者，毒发则唇肤俱裂，脾败则泄泻不止，前之既覆，后可鉴矣。其奈蒙蒙者，率犹长夜之不醒何？盖其但见痘之死，总未知败在虫毒也。余欲呼之，用斯代析，而并咎夫作俑者之可恨。

## 痘疮下论列方（六八）

保元汤（痘一）
调元汤（痘二）
十全大补汤（补二十）
调中汤（小三）
五福饮（新补六）
五味异功散（补四）
养中煎（新热四）
七福饮（新补七）
六味异功煎（新热七）
温胃饮（新热五）
三阴煎（新补十一）
九味异功煎（新因二二）
胃关煎（新热九）
五阴煎（新补十三）
六味回阳饮（新热二）
佐关煎（新热十）
理中汤（热一）
七味白术散（小七）
六气煎（新因二一）
理阴煎（新热三）
人参白术散（小七）
六物煎（新因二十）
四君子汤（补一）
参苓白术散（补五四）
四物汤（补八）
六君子汤（补五）
金水六君煎（新和一）
六味丸（补一二十）
五君子煎（新热六）
人参建中汤（补二六）
贞元饮（新补十九）
小建中汤（补二二）
黄芪建中汤（补二七）
生脉散（补五六）
大补元煎（新补一）
人参麦门冬散（痘二三）
胃爱散（痘十九）
酸枣仁汤（补八五）
朱砂安神丸（寒一四二）
团参散（小十）
大和中饮（新和七）
七味安神丸（小七二）
参姜饮（新热八）
小和中饮（新和八）
《秘旨》安神丸（小七一）
益黄散（和十九）
大分清饮（新寒五）
加减参苏饮（痘三四）
养心汤（小五九）
小分清饮（新和十）
升麻葛根汤（痘二六）
宁神汤（小五七）
小柴胡汤（散十九）
柴葛桂枝汤（痘三六）
茯神汤（小六十）
柴胡饮子（痘四二）
柴胡麦门冬散（痘二四）
止汗散（小十一）
大连翘饮（寒七八）
葛根麦门冬散（痘一四一）
抑扶煎（新热十一）
紫草饮子（痘六七）
解毒防风汤（痘五六）
苏葛汤（痘二七）
大芜荑汤（小百八）
前胡枳壳散（痘九四）
柴葛煎（新因十八）
肉豆蔻丸（小五六）
仙方活命饮（外一）
五积散（散三九）
疏邪饮（新因十六）
连翘归尾煎（新因三二）
柴归饮（新因十五）
败毒散（散三六）
荆防败毒散（痘三一）
双解散（痘四一）
羌活散（痘三八）
十味羌活散（痘三八）
二陈汤（和一）
羌活汤（痘四十）
十三味羌活散（痘三九）
橘皮汤（痘九二）
白虎汤（寒二）
人参白虎汤（寒三）
惺惺散（小二三）
化斑汤（寒三）
人参石膏汤（寒三）
十宣散（痘十四）
化毒汤（痘五七）
黄连解毒汤（寒一）
和胃饮（新和五）
排毒散（痘九八）
葛根解毒汤（痘五三）
六安煎（新和二）
消毒散（痘四七）
托里消毒散（痘六）
清膈煎（新寒九）
抽薪饮（新寒三）
四味消毒散（痘四八）
黄芩汤（寒百五）
退火丹（痘八四）
六味消毒散（痘四九）
生犀散（小二八）
益元散（寒百十二）
玄参地黄汤（痘八六）
二妙散（寒百三四）
天水散（寒百十二）
当归六黄汤（寒六五）
泻黄散（寒五七）
导赤散（寒一二二）
导赤通气散（痘八八）
二仙散（痘二十）
神香散（新和二十）
五苓散（和一八二）
射干鼠黏子汤（痘七七）
五德丸（新热十八）
四苓散（和一八七）
《御药》大半夏汤（和十一）
保和丸（小三五）
八正散（寒百十五）
九味芦荟丸（小百十五）
抱龙丸（小八五）
甘桔汤（因一七五）
甘桔清金散（痘八九）
百祥丸（痘九六）
承气汤（攻一）
四顺清凉饮（攻二五）
`万`氏夺命丹（痘八二）
赤金豆（新攻二）
桂枝大黄汤（痘四三）
琥珀散（小八一）
三黄丸（攻六八）
《良方》龙胆泻肝汤（寒六二）
梅花饮（小八三）
香连丸（寒百十三）
加味龙胆泻肝汤（寒六四）
泻青丸（寒一五一）
当归丸（痘九五）
七味龙胆泻肝汤（寒六三）
通关散（痘八五）
洗肝散（痘百七）
洗肝明目散（痘百六）
通神散（痘百十二）
蒺藜散（痘百九）
芍药清肝散（寒六一）
蝉菊散（痘百十）
密蒙花散（因三十）
`仲景`竹叶石膏汤（寒五）
秦皮散（痘百十一）
茵陈熏法痘（百十九）
六味竹叶石膏汤（寒六）
雄黄散（痘一三三）
胭脂涂法（痘一二五）
《局方》犀角地黄汤（寒七九）
荞麦散（痘一二四）
败草散（痘一二六）
《良方》犀角地黄汤（寒八十）
百花膏（痘一二三）
黄柏膏（痘百十三）
《拔萃》犀角地黄汤（寒八一）
红棉散（痘七二）
绵茧散（痘一三四）
十一味木香散（痘二一）
金露散（新因四四）
救苦灭瘢散（痘一二八）
十二味异功散（痘二二）
`万`氏牛黄清心丸（小九四）
