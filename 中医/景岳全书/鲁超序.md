人身一小天地也。天地之气，不越阴阳。阴阳和，而后覆载得其清宁，渊岳得其渟峙，以至草木鸟兽咸若。​《易》有之，山泽通气，水火不相射，是谓阴阳和之之谓也。所以《易》与天地准，故能弥纶天地之道，而余亦谓医与《易》准，故能神明阖辟之原。人之一身，五脏六腑，四肢百骸备矣，非气不生，非血不行。气血者，阴阳之属也。而医则阴中求阳，阳中求阴，循环无已，从逆得顺，从消得长，从虚得盈，分先后之天，审燥湿之宜，察刚柔之用。二气之说明，则表里虚实，无不洞然于中，斯酌古可以剂今，所谓神而明之，在乎其人，善《易》者，未尝不善医者也。

夫营卫调而后经络顺，阴阳错而后疾病生。`轩``岐`具挽回造化之神功，而《灵枢》​《素问》一书，犹日月经天，江河行地，后之人虽穷幽极渺，尚恐理解未明，用违其术。唯`仲景``张`氏、`立斋``薛`氏、`丹溪``朱`氏、`东垣``李`氏诸君，朗悟通神，能窥其奥，皆有著述，为医家指南，以名于`淳于`、`越人`之后。而《医宗》​、​《医录》​、​《医统》​、​《拔萃》​、​《宝镜》诸篇，亦足以羽翼《内经》者，犹之六经而外，诸子百家不可废也。但浩博泛滥，童年习之，皓首而不得其源。倘能探掇精华，不支不漏，灿若云汉，明若列星，俾人披其集而漱涤五脏，练精易形，有所宗旨，斯亦窥《易》简之奥，而具参赞之功者矣。

吾郡`张会卿`先生，名`介宾`，自号通一子，于书无所不窥，壮年好谈兵击剑，思有所用于世，筮《易》得天山之遁，遂决意石隐，避世壶中。精`轩``岐`之道，而于生死疑难之际，审呼吸于毫芒，辨浮沉于影响，君臣佐使，无不析其源流，望闻问切，无不穷其窔奥。汇成《景岳全书》一集，列为八阵，中为九宫，前分门，后方剂，去陈言之糟粕，阐前哲之心思，合者参之，疑者剖之，略者补之，诚度世之津梁，卫生之宝诀也。

是书脍炙海内已久，余以不得一见为怅，适`林汝晖`侄倩携之来`粤`，如获拱璧。因谓儿辈曰：兹篇宏济之仁，不在良相下，岂一身一家之所敢私哉！特付剞劂，以公诸世，庶不没作者之苦心，而同于`长桑`禁方之授也夫。

`会稽``鲁超`序