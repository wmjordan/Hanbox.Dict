# 新方八略引
药不执方，合宜而用，此方之不必有也。方以立法，法以制宜，此方之不可无也。夫方之善者，得其宜也，得其宜者，可为法也；方之不善者，失其宜也，失其宜者，可为鉴也。第法有善不善，人有知不知，必善于知方者，斯可以执方，亦可以不执方，能执方能不执方者，非随时之人不能也。此方之所不可废者，正欲以启发其人耳。余因选古方之得宜者共若干首，列为八阵，已不为不多矣，第以余观之，若夫犹有未尽，因复制新方八阵，此其中有心得焉，有经验焉，有补古之未备焉。凡各方之下，多附加减等法及分两之数，俱有出入不一者，正以见方之不可执也；八阵之中，如攻方、寒方之不多及者，以古法既多，不必更为添足也。大都方宜从简，而余复冗之，不尤鄙乎？正意在冗中求简耳，此制方之意也。然用方之意，则犹有说焉：夫意贵圆通，用嫌执滞，则其要也。若但圆无主，则杂乱生而无不可矣，不知疑似间自有一定不易之道，此圆通中不可无执持也；若执一不反，则偏拗生而动相左矣，不知倏忽间每多三因难测之变，此执持中不可无圆活也。圆活宜从三思，执持须有定见，既能执持，又能圆活，其能方能圆之人乎，而人其为谁哉!

## 一、补略

补方之制，补其虚也。凡气虚者，宜补其上，人参、黄芪之属是也；精虚者，宜补其下，熟地、枸杞之属是也；阳虚者，宜补而兼暖，桂、附、干姜之属是也；阴虚者，宜补而兼清，门冬、芍药、生地之属是也。此固阴阳之治辨也。其有气因精而虚者，自当补精以化气；精因气而虚者，自当补气以生精。又有阳失阴而离者，不补阴何以收散亡之气？水失火而败者，不补火何以苏垂寂之阴？此又阴阳相济之妙用也。故善补阳者，必于阴中求阳，则阳得阴助而生化无穷；善补阴者，必于阳中求阴，则阴得阳升而源泉不竭。余故曰：以精气分阴阳，则阴阳不可离；以寒热分阴阳，则阴阳不可混，此又阴阳邪正之离合也。故凡阳虚多寒者，宜补以甘温，而清润之品非所宜；阴虚多热者，宜补以甘凉，而辛燥之类不可用。知宜知避，则不惟用补，而八方之制，皆可得而贯通矣。

## 二、和略

和方之制，和其不和者也。凡病兼虚者，补而和之；兼滞者，行而和之；兼寒者，温而和之；兼热者，凉而和之。和之为义广矣，亦犹土兼四气，其于补泻温凉之用，无所不及，务在调平元气，不失中和之为贵也。故凡阴虚于下而精血亏损者，忌利小水，如四苓、通草汤之属是也；阴虚于上而肺热干咳者，忌用辛燥，如半夏、苍术、细辛、香附、芎、归、白术之属是也；阳虚于上忌消耗，如陈皮、砂仁、木香、槟榔之属是也；阳虚于下者忌沉寒，如黄柏、知母、栀子、木通之属是也。大便溏泄者忌滑利，如二冬、牛膝、苁蓉、当归、柴胡、童便之属是也；表邪未解者忌收敛，如五味、枣仁、地榆、文蛤之属是也。气滞者忌闭塞，如黄芪、白术、薯蓣、甘草之属是也。经滞者忌寒凝，如门冬、生地、石斛、芩、连之属是也。凡邪火在上者不宜升，火得升而愈炽矣；沉寒在下者不宜降，阴被降而愈亡矣。诸动者不宜再动，如火动者忌温暖，血动者忌辛香，汗动者忌苏散，神动者忌耗伤，凡性味之不静者皆所当慎，其于刚暴更甚者，则又在不言可知也。诸静者不宜再静，如沉微细弱者脉之静也，神昏气怯者阳之静也，肌体清寒者表之静也，口腹畏寒者里之静也，凡性味之阴柔者，皆所当慎，其于沉寒更甚者，又在不言可知也。夫阳主动，以动济动，火上添油也，不焦烂乎？阴主静，以静益静，雪上加霜也，不寂灭乎？凡前所论，论其略耳，而书不尽言，言不尽意，能因类而广之，则存乎其人矣。不知此义，又何和剂之足云？

## 三、攻略

攻方之制，攻其实也。凡攻气者攻其聚，聚可散也。攻血者攻其瘀，瘀可通也。攻积者攻其坚，在脏者可破可培，在经者可针可灸也。攻痰者攻其急，真实者暂宜解标，多虚者只宜求本也。但诸病之实有微甚，用攻之法分重轻。大实者，攻之未及，可以再加；微实者，攻之太过，每因致害，所当慎也。凡病在阳者，不可攻阴，病在胸者，不可攻脏，若此者，邪必乘虚内陷，所谓引贼入寇也。病在阴者勿攻其阳，病在里者勿攻其表，若此者，病必因误而甚，所谓自撤藩蔽也。大都治宜用攻，必其邪之甚者也。其若实邪果甚，自与攻药相宜，不必杂之补剂。盖实不嫌攻，若但略加甘滞，便相牵制；虚不嫌补，若但略加消耗，偏觉相妨，所以寒实者最不喜清，热实者最不喜暖。然实而误补，不过增病，病增者可解；虚而误攻，必先脱元，元脱者无治矣，是皆攻法之要也。其或虚中有实，实中有虚，此又当酌其权宜，不在急宜攻、急宜补者之例。虽然，凡用攻之法，所以除凶剪暴也，亦犹乱世之兵，必不可无，然惟必不得已乃可用之，若或有疑，宁加详慎。盖攻虽去邪，无弗伤气，受益者四，受损者六。故攻之一法，实自古仁人所深忌者，正恐其成之难，败之易耳。倘任意不思，此其人可知矣。

## 四、散略

用散者，散表证也。观仲景太阳证用麻黄汤，阳明证用升麻葛根汤，少阳证用小柴胡汤，此散表之准绳也。后世宗之，而复不能用之，在不得其意耳。盖麻黄之气，峻利而勇，凡太阳经阴邪在表者，寒毒既深，非此不达，故制用此方，非谓太阳经药必须麻黄也。设以麻黄治阳明、少阳之证，亦寒无不散，第恐性力太过，必反伤其气，岂谓某经某药必不可移易，亦不过分其轻重耳。故如阳明之升麻、干葛，未有不走太阳、少阳者；少阳之柴胡，亦未有不入太阳、阳明者。但用散之法，当知性力缓急，及气味寒温之辨，用得其宜，诸经无不妙也。如麻黄、桂枝，峻散者也；防风、荆芥、紫苏，平散者也；细辛、白芷、生姜，温散者也；柴胡、干葛、薄荷，凉散者也；羌活、苍术，能走经去湿而散者也；升麻、川芎，能举陷上行而散者也。第邪浅者，忌峻利之属；气弱者，忌雄悍之属；热多者，忌温燥之属；寒多者，忌清凉之属。凡热渴烦躁者喜干葛，而呕恶者忌之；寒热往来者宜柴胡，而泄泻者忌之；寒邪在上者，宜升麻、川芎，而内热炎升者忌之，此性用之宜忌，所当辨也。至于相配之法，则尤当知要，凡以平兼清，自成凉散；以平兼暖，亦可温经。宜大温者，以热济热；宜大凉者，以寒济寒。此其运用之权，则毫厘进退，自有伸缩之妙，又何必胶柱刻舟，以限无穷之病变哉？此无他，在不知仲景之意耳。

## 五、寒略

寒方之制，为清火也，为除热也。夫火有阴阳，热分上下。据古方书，咸谓黄连清心，黄芩清肺，石斛、芍药清脾，龙胆清肝，黄柏清肾，今之用者，多守此法，是亦胶柱法也。大凡寒凉之物，皆能泻火，岂有凉此而不凉彼者，但当分其轻清重浊，性力微甚，用得其宜则善矣。夫轻清者宜以清上，如黄芩、石斛、连翘、天花之属是也；重浊者宜于清下，如栀子、黄柏、龙胆、滑石之属也；性力之厚者能清大热，如石膏、黄连、芦荟、苦参、山豆根之属也；性力之缓者能清微热，如地骨皮、玄参、贝母、石斛、童便之属也。以攻而用者，去实郁之热，如大黄、芒硝之属也；以利而用者，去癃闭之热，如木通、茵陈、猪苓、泽泻之属也；以补而用者，去阴虚枯燥之热，如生地、二冬、芍药、梨浆、细甘草之属也。方书之分经用药者，意正在此，但不能明言其意耳。然火之甚者，在上亦宜重浊；火之微者，在下亦可轻清。夫宜凉之热，皆实热也。实热在下，自宜清利；实热在上，不可升提。盖火本属阳，宜从阴治，从阴者宜降，升则反从其阳矣。经曰：高者抑之，义可知也。外如东垣有升阳散火之法，此以表邪生热者设，不得与伏火内炎者并论。

## 六、热略

热方之制，为除寒也。夫寒之为病，有寒邪犯于肌表者，有生冷伤于脾胃者，有阴寒中于脏腑者，此皆外来之寒，去所从来，则其治也，是皆人所易知者。至于本来之寒，生于无形无响之间，初无所感，莫测其因，人之病此者最多，人之知此者最少，果何谓哉？观丹溪曰：气有余便是火。余续之曰：气不足便是寒。夫今人之气有余者，能十中之几？其有或因禀受，或因丧败，以致阳气不足者，多见寒从中生，而阳衰之病，无所不致。第其由来者渐，形见者微，当其未觉也，孰为之意？及其既甚也，始知治难。矧庸医多有不识，每以假热为真火，因复毙于无形无响者，又不知其几许也，故惟高明见道之士，常以阳衰根本为忧，此热方之不可不预也。

凡用热之法，如干姜能温中，亦能散表，呕恶无汗者宜之。肉桂能行血，善达四肢，血滞多痛者宜之。吴茱萸善暖下焦，腹痛泄泻者极妙。肉豆蔻可温脾肾，飧泄滑利者最奇。胡椒温胃和中，其类近于荜茇。丁香止呕行气，其暖过于豆仁。补骨脂性降而散闭，故能纳气定喘，止带浊泄泻。制附子性行如酒，故无处不到，能救急回阳。至若半夏、南星、细辛、乌药、良姜、香附、木香、茴香、仙茅、巴戟之属，皆性温之当辨者。然用热之法，尚有其要：以散兼温者，散寒邪也；以行兼温者，行寒滞也；以补兼温者，补虚寒也。第多汗者忌姜，姜能散也；失血者忌桂，桂动血也；气短气怯者忌故纸，故纸降气也。大凡气香者，皆不利于气虚证；味辛者，多不利于见血证，所当慎也，是用热之概也。

至于附子之辨，凡今之用者，必待势不可为，不得已然后用之，不知回阳之功，当用于阳气将去之际，便当渐用，以望挽回，若用于既去之后，死灰不可复燃矣，尚何益于事哉？但附子性悍，独任为难，必得大甘之品如人参、熟地、炙甘草之类，皆足以制其刚而济其勇，以补倍之，无往不利矣。此壶天中大将军也，可置之无用之地乎？但知之真而用之善，斯足称将将之手矣。

## 七、固略

固方之制，固其泄也。如久嗽为喘，而气泄于上者，宜固其肺；久遗成淋，而精脱于下者，宜固其肾；小水不禁者，宜固其膀胱；大便不禁者，宜固其肠脏；汗泄不止者，宜固其皮毛；血泄不止者，宜固其营卫。凡因寒而泄者，当固之以热；因热而泄者，当固之以寒。总之，在上者在表者，皆宜固气，气主在肺也；在下者在里者，皆宜固精，精主在肾也。然虚者可固，实者不可固；久者可固，暴者不可固。当固不固，则沧海亦将竭；不当固而固，则闭门延寇也。二者俱当详酌之。

## 八、因略

因方之制，因其可因者也。凡病有相同者，皆可按证而用之，是谓因方。如痈毒之起，肿可敷也；蛇虫之患，毒可解也；汤火伤其肌肤，热可散也；跌打伤其筋骨，断可续也。凡此之类，皆因证而可药者也。然因中有不可因者，又在乎证同而因不同耳。盖人之虚实寒热，各有不齐，表里阴阳，治当分类，故有宜于此而不宜于彼者，有同于表而不同于里者。所以病虽相类，而但涉内伤者，便当于血气中酌其可否之因，不可谓因方之类，尽可因之而用也。因之为用，有因标者，有因本者，忽因此因字而误认因方之义。

# 补阵
## 大补元煎（一）

治男妇气血大坏，精神失守危剧等证。此回天赞化、救本培元第一要方。本方与后右归饮出入互思。

+ 人参（补气补阳，以此为主。少则用一二钱，多则用一二两）　山药（炒，二钱）　熟地（补精补阴，以此为主。少则用二三钱，多则用二三两）　杜仲（二钱）　当归（二三钱，若泄泻者去之）　山茱萸（一钱，如畏酸吞酸者去之）　枸杞（二三钱）　炙甘草（一二钱）

水二盅，煎七分，食远温服。如元阳不足多寒者，于本方加附子、肉桂、炮姜之类，随宜用之。如气分偏虚者，加黄芪、白术。如胃口多滞者不必用。如血滞者，加川芎，去山茱萸。如滑泄者，加五味、故纸之属。

## 左归饮（二）

此壮水之剂也。凡命门之阴衰阳胜者，宜此方加减主之。此一阴煎、四阴煎之主方也。

+ 熟地（二三钱，或加至一二两）　山药（二钱）　枸杞（二钱）　炙甘草（一钱）　茯苓（一钱半）　山茱萸（一二钱，畏酸者少用之）

水二盅，煎七分，食远服。如肺热而烦者，加麦冬二钱。血滞者，加丹皮二钱。心热而躁者，加玄参二钱。脾热易饥者，加芍药二钱。肾热骨蒸多汗者，加地骨皮二钱。血热妄动者，加生地二三钱。阴虚不宁者，加女贞子二钱。上实下虚者，加牛膝二钱以导之。血虚而燥滞者，加当归二钱。

## 右归饮（三）

此益火之剂也。凡命门之阳衰阴胜者，宜此方加减主之。此方与大补元煎出入互用。如治阴盛格阳、真寒假热等证，宜加泽泻二钱，煎成用凉水浸冷服之尤妙。

+ 熟地（用如前）　山药（炒，二钱）　山茱萸（一钱）　枸杞（二钱）　甘草（炙，一二钱）　杜仲（姜制，二钱）　肉桂（一二钱）　制附子（一二三钱）

水二盅，煎七分，食远温服。如气虚血脱，或厥或昏，或汗或晕，或虚狂，或短气者，必大加人参、白术，随宜用之。如火衰不能生土，为呕哕吞酸者，加炮干姜二三钱。如阳衰中寒，泄泻腹痛，加人参、肉豆蔻，随宜用之。如小腹多痛者，加吴茱萸五七分。如淋带不止，加破故纸一钱。如血少血滞，腰膝软痛者，加当归二三钱。

## 左归丸（四）

治真阴肾水不足，不能滋养营卫，渐至衰弱，或虚热往来，自汗盗汗，或神不守舍，血不归原，或虚损伤阴，或遗淋不禁，或气虚昏晕，或眼花耳聋，或口燥舌干，或腰酸腿软，凡精髓内亏，津液枯涸等证，俱速宜壮水之主，以培左肾之元阴，而精血自充矣，宜此方主之。

+ 大怀熟（八两）　山药（炒，四两）　枸杞（四两）　山茱萸肉（四两）　川牛膝（酒洗，蒸熟，三两。精滑者不用）　菟丝子（制，四两）　鹿胶（敲碎炒珠，四两）　龟胶（切碎炒珠，四两。无火者不必用）

上先将熟地蒸烂，杵膏，加炼蜜丸，桐子大。每食前用滚汤或淡盐汤送下百余丸。

如真阴失守，虚火炎上者，宜用纯阴至静之剂，于本方去枸杞、鹿胶，加女贞子三两，麦冬三两。如火烁肺金，干枯多嗽者，加百合三两。如夜热骨蒸，加地骨皮三两。如小水不利不清，加茯苓三两。如大便燥结，去菟丝，加肉苁蓉三两。如气虚者，加人参三四两。如血虚微滞，加当归四两。如腰膝酸痛，加杜仲三两，盐水炒用。如脏平无火而肾气不充者，加破故纸三两，去心莲肉、胡桃肉各四两，龟胶不必用。上凡五液皆主于肾，故凡属阴分之药，无不皆能走肾，有谓必须导引者，皆见之不明耳。

## 右归丸（五）

治元阳不足，或先天禀衰，或劳伤过度，以致命门火衰，不能生土，而为脾胃虚寒，饮食少进，或呕恶膨胀，或反胃噎膈，或怯寒畏冷，或脐腹多痛，或大便不实，泻痢频作，或小水自遗，虚淋寒疝，或寒侵溪谷而肢节痹痛，或寒在下焦而水邪浮肿。总之，真阳不足者，必神疲气怯，或心跳不宁，或四体不收，或眼见邪祟，或阳衰无子等证，俱速宜益火之源，以培右肾之元阳，而神气自强矣，此方主之。

+ 大怀熟地（八两）　山药（炒，四两）　山茱萸（微炒，三两）　枸杞（微炒，四两）　鹿角胶（炒珠，四两）　菟丝子（制，四两）　杜仲（姜汤炒，四两）　当归（三两。便溏勿用）　肉桂（二两，渐可加至四两）　制附子（自二两渐可加至五六两）

上丸法如前，或丸如弹子大。每嚼服二三丸。以滚白汤送下，其效尤速。

如阳衰气虚，必加人参以为之主，或二三两，或五六两，随人虚实，以为增减。盖人参之功，随阳药则入阳分，随阴药则入阴分，欲补命门之阳，非加人参不能捷效。如阳虚精滑，或带浊便溏，加补骨脂酒炒三两。如飧泄肾泄不止，加北五味子三两，肉豆蔻三两，面炒去油用。如饮食减少，或不易化，或呕恶吞酸，皆脾胃虚寒之证，加干姜三四两，炒黄用。如腹痛不止，加吴茱萸二两，汤泡半日，炒用。如腰膝酸痛，加胡桃肉连皮四两。如阴虚阳痿，加巴戟肉四两，肉苁蓉三两，或加黄狗外肾一二付，以酒煮烂捣入之。

## 五福饮（六）

凡五脏气血亏损者，此能兼治之，足称王道之最。

+ 人参（随宜（心））　熟地（随宜（肾））　当归（二三钱（肝））　白术（炒，一钱半（肺））　炙甘草（一钱（脾））

水二盅，煎七分，食远温服。或加生姜三五片。凡治气血俱虚等证，以此为主。或宜温者，加姜、附；宜散者，加升麻、柴、葛，左右逢源，无不可也。

## 七福饮（七）

治气血俱虚，而心脾为甚者。即前方加枣仁二钱，远志三五分，制用。

## 一阴煎（八）

此治水亏火胜之剂，故曰一阴。凡肾水真阴虚损，而脉证多阳，虚火发热，及阴虚动血等证，或疟疾伤寒屡散之后，取汗既多，脉虚气弱而烦渴不止，潮热不退者，此以汗多伤阴，水亏而然也，皆宜用此加减主之。

+ 生地（二钱）　熟地（三五钱）　芍药（二钱）　麦冬（二钱）　甘草（一钱）　牛膝（一钱半）　丹参（二钱）

水二盅，煎七分。食远温服。如火盛躁烦者，入真龟胶二三钱化服。如气虚者，间用人参一二钱。如心虚不眠多汗者，加枣仁、当归各一二钱。如汗多烦躁者，加五味子十粒，或加山药、山茱萸。如见微火者，加女贞子一二钱。如虚火上浮，或吐血或衄血不止者，加泽泻一二钱，茜根二钱，或加川续断一二钱以涩之亦妙。

## 加减一阴煎（九）

治证如前而火之甚者，宜用此方。

+ 生地　芍药　麦冬（各二钱）　熟地（三五钱）　炙甘草（五七分）　知母　地骨皮（各一钱）

水二盅，煎服。如躁烦热甚便结者，加石膏二三钱。如小水热涩者，加栀子一二钱。如火浮于上者，加泽泻一二钱，或黄芩一钱。如血燥血少者，加当归一二钱。

## 二阴煎（十）

此治心经有热，水不制火之病，故曰二阴。凡惊狂失志，多言多笑，或疡疹烦热失血等证，宜此主之。

+ 生地（二三钱）　麦冬（二三钱）　枣仁（二钱）　生甘草（一钱）　玄参（一钱半）　黄连（或一二钱）　茯苓（一钱半）　木通（一钱半）

水二盅，加灯草二十根，或竹叶亦可，煎七分。食远服。如痰胜热甚者，加九制胆星一钱，或天花粉一钱五分。

## 三阴煎（十一）

此治肝脾虚损，精血不足，及营虚失血等病，故曰三阴。凡中风血不养筋，及疟疾汗多，邪散而寒热犹不能止，是皆少阳、厥阴阴虚少血之病，微有火者，宜一阴煎；无火者，宜此主之。

+ 当归（二三钱）　熟地（三五钱）　炙甘草（一钱）　芍药（酒炒，二钱）　枣仁（二钱）　人参（随宜）

水二盅，煎七分，食远服。如呕恶者，加生姜三五片。汗多烦躁者，加五味子十四粒。汗多气虚者，加黄芪一二钱。小腹隐痛，加枸杞二三钱。如有胀闷，加陈皮一钱。如腰膝筋骨无力，加杜仲、牛膝。

## 四阴煎（十二）

此保肺清金之剂，故曰四阴。治阴虚劳损，相火炽盛，津枯烦渴，咳嗽吐衄多热等证。

+ 生地（二三钱）　麦冬（二钱）　白芍药（二钱）　百合（二钱）　沙参（二钱）　生甘草（一钱）　茯苓（一钱半）

水二盅，煎七分。食远服。如夜热盗汗，加地骨皮一二钱。如痰多气盛，加贝母二三钱，阿胶一二钱，天花粉亦可。如金水不能相滋，而干燥喘嗽者，加熟地三五钱。如多汗不眠，神魂不宁，加枣仁二钱。如多汗兼渴，加北五味十四粒。如热甚者，加黄柏一二钱，盐水炒用，或玄参亦可，但分上下用之。如血燥经迟，枯涩不至者，加牛膝二钱。如血热吐衄，加茜根二钱。如多火便燥，或肺干咳咯者，加天门冬二钱，或加童便亦可。如火载血上者，去甘草，加炒栀子一二钱。

## 五阴煎（十三）

凡真阴亏损，脾虚失血等证，或见溏泄未甚者，所重在脾，故曰五阴。忌用润滑，宜此主之。

+ 熟地（五七钱，或一两）　山药（炒，二钱）　扁豆（炒，二三钱）　炙甘草（一二钱）　茯苓（一钱半）　芍药（炒黄，二钱）　五味子（廿粒）　人参（随宜用）　白术（炒，一二钱）

水二盅，加莲肉去心二十粒，煎服。

## 大营煎（十四）

治真阴精血亏损，及妇人经迟血少，腰膝筋骨疼痛，或气血虚寒，心腹疼痛等证。

+ 当归（二三钱，或五钱）　熟地（三五七钱）　枸杞（二钱）　炙甘草（一二钱）　杜仲（二钱）　牛膝（一钱半）　肉桂（一二钱）

水二盅，煎七分。食远温服。如寒滞在经，气血不能流通，筋骨疼痛之甚者，必加制附子一二钱方效。如滞浊腹痛者，加故纸一钱炒用。如气虚者，加人参、白术。中气虚寒呕恶者，加炒焦干姜一二钱。

## 小营煎（十五）

治血少阴虚，此性味平和之方也。

+ 当归（二钱）　熟地（二三钱）　芍药（酒炒，二钱）　山药（炒，二钱）　枸杞（二钱）　炙甘草（一钱）

水二盅，煎七分，食远温服。如营虚于上，而为惊恐怔忡，不眠多汗者，加枣仁、茯神各二钱。如营虚兼寒者，去芍药，加生姜。如气滞有痛者，加香附一二钱，引而行之。

## 补阴益气煎（十六）

此补中益气汤之变方也。治劳倦伤阴，精不化气，或阴虚内乏，以至外感不解，寒热痎疟，阴虚便结不通等证。凡属阴气不足而虚邪外侵者，用此升散，无不神效。

+ 人参（一二三钱）　当归（二三钱）　山药（酒炒，二三钱）　熟地（三五钱或一二两）　陈皮（一钱）　炙甘草（一钱）　升麻（三五分。火浮于上者，去此不必用）　柴胡（一二钱。如无外邪者，不必用）

水二盅，加生姜三五七片，煎八分。食远温服。

## 举元煎（十七）

治气虚下陷，血崩血脱，亡阳垂危等证，有不利于归、熟等剂，而但宜补气者，以此主之。

+ 人参　黄芪（炙。各三五钱）　炙甘草（一二钱）　升麻（五七分，炒用）　白术（炒，一二钱）

水一盅半，煎七八分。温服。如兼阳气虚寒者，桂、附、干姜随宜佐用。如兼滑脱者，加乌梅二个，或文蛤七八分。

## 两仪膏（十八）

治精气大亏，诸药不应，或以克伐太过，耗损真阴。凡虚在阳分而气不化精者，宜参术膏；若虚在阴分而精不化气者，莫妙于此。其有未至大病而素觉阴虚者，用以调元，尤称神妙。

+ 人参（半斤，或四两）　大熟地（一斤）

上二味，用好甜水或长流水十五碗，浸一宿，以桑柴文武火煎取浓汁。若味有未尽，再用水数碗煎渣取汁，并熬稍浓，乃入瓷罐，重汤熬成膏，入真白蜜四两或半斤收之，每以白汤点服。若劳损咳嗽多痰，加贝母四两亦可。

## 贞元饮（十九）

治气短似喘，呼吸促急，提不能升，咽不能降，气道噎塞，势剧垂危者。常人但知为气急，其病在上，而不知元海无根，亏损肝肾，此子午不交，气脱证也，尤为妇人血海常亏者最多此证，宜急用此饮以济之缓之，敢云神剂。凡诊此证，脉必微细无神，若微而兼紧，尤为可畏。倘庸众不知，妄云痰逆气滞，用牛黄、苏合及青、陈、枳壳破气等剂，则速其危矣。

+ 熟地黄（七八钱，甚者一二两）　炙甘草（一二三钱）　当归（二三钱）

水二盅，煎八分，温服。如兼呕恶或恶寒者，加煨姜三五片。如气虚脉微至极者，急加人参随宜。如肝肾阴虚，手足厥冷，加肉桂一钱。

## 当归地黄饮（二十）

治肾虚腰膝疼痛等证。

+ 当归（二三钱）　熟地（三五钱）　山药（二钱）　杜仲（二钱）　牛膝（一钱半）　山茱萸（一钱）　炙甘草（八分）

水二盅，煎八分。食远服。如下部虚寒，加肉桂一二钱，甚者仍加附子。如多带浊，去牛膝，加金樱子二钱，或加故纸一钱。如气虚者，加人参一二钱，枸杞二三钱。

## 济川煎（二一）

凡病涉虚损，而大便闭结不通，则硝黄攻击等剂必不可用；若势有不得不通者，宜此主之。此用通于补之剂也，最妙最妙。

+ 当归（三五钱）　牛膝（二钱）　肉苁蓉（酒洗去咸，二三钱）　泽泻（一钱半）　升麻（五七分，或一钱）　枳壳（一钱。虚甚者不必用）

水一盅半，煎七八分。食前服。如气虚者，但加人参无碍。如有火，加黄芩。如肾虚，加熟地。

## 地黄醴（二二）

治男妇精血不足，营卫不充等患，宜制此常用之。

+ 大怀熟（取味极甘者，烘晒干以去水气，八两）　沉香（一钱，或白檀三分亦可）　枸杞（用极肥者，亦烘晒以去润气，四两）

上约每药一斤，可用高烧酒十斤浸之，不必煮，但浸十日之外，即可用矣。凡服此者，不得过饮。服完又加酒六七斤，再浸半月，仍可用。

## 归肾丸（二三）

治肾水真阴不足，精衰血少，腰酸脚软，形容憔悴，遗泄阳衰等证。此左归、右归二丸之次者也。

+ 熟地（八两）　山药（四两）　山茱萸肉（四两）　茯苓（四两）　当归（三两）　枸杞（四两）　杜仲（盐水炒，四两）　菟丝子（制，四两）

炼蜜同熟地膏为丸，桐子大。每服百余丸，饥时或滚水或淡盐汤送下。

## 赞化血余丹（二四）

此药大补气血，故能乌须发，壮形体，其于培元赞育之功，有不可尽述者。

+ 血余（八两）　熟地（八两，蒸捣）　枸杞　当归　鹿角胶（炒珠）　菟丝子（制）　杜仲（盐水炒）　巴戟（肉，酒浸，剥，炒干）　小茴香（略炒）　白茯苓（乳拌蒸熟）　肉苁蓉（酒洗，去鳞甲）　胡桃肉（各四两）　何首乌（小黑豆汁拌蒸七次，如无黑豆，或人乳、牛乳拌蒸俱妙。四两）　人参（随便用，无亦可）

上炼蜜丸服。每食前用滚白汤送下二三钱许。精滑者，加白术、山药各三两。便溏者，去苁蓉，加补骨脂酒炒四两。阳虚者，加附子、肉桂。

## 养元粉（二五）

大能实脾养胃气。

+ 糯米（一升，水浸一宿，沥干，慢火炒）　熟山药（炒）　芡实（炒）　莲肉（各三两）　川椒（去目及闭口者，炒出汗，取红末二三钱）

上为末，每日饥时，以滚水一碗，入白糖三匙化开，入药末一二两调服之。或加四君、山楂肉各一二两更妙。

## 玄武豆（二六）

+ 羊腰子（五十个）　枸杞（二斤）　补骨脂（一斤）　大茴香（六两）　小茴香（六两）　肉苁蓉（十二两，大便滑者去之）　青盐（八两，如无苁蓉，此宜十二两）　大黑豆（一斗，圆净者，淘洗净）

上用甜水二斗，以砂锅煮前药七味，至半干，去药渣，入黑豆，匀火煮干为度。如有余汁，俱宜拌渗于内。取出用新布摊晾晒干，瓷瓶收贮。日服之，其效无穷。如无砂锅，即铁锅亦可。若阳虚，加制附子一二两更妙。

## 蟠桃果（二七）

治遗精虚弱，补脾滋肾最佳。

+ 芡实（一斤，炒）　莲肉（去心，一斤）　胶枣肉（一斤）　熟地（一斤）　胡桃肉（去皮，二斤）

上以猪腰六个，掺大茴香蒸极熟，去筋膜，同前药末捣成饼。每日服二个，空心食前用滚白汤或好酒一二盅送下。此方凡人参、制附子俱可随意加用。

## 王母桃（二八）

培补脾肾，功力最胜。

+ 白术（用冬术腿片味甘者佳，苦者勿用。以米泔浸一宿，切片，炒）　大怀熟（蒸捣。上二味等份）　何首乌（九蒸）　巴戟（甘草汤浸，剥，炒）　枸杞子（上三味减半）

上为末，炼蜜捣丸，龙眼大。每用三四丸，饥时嚼服，滚汤送下。或加人参，其功尤大。

## 休疟饮（二九）

此止疟最妙之剂也。若汗散既多，元气不复，或以衰老，或以弱质，而疟有不能止者，俱宜用此，此化暴善后之第一方也。其有他证，加减俱宜如法。

+ 人参　白术（炒）　当归（各三四钱）　何首乌（制，五钱）　炙甘草（八分）

水一盅半，煎七分，食远服，渣再煎。或用阴阳水各一盅，煎一盅，渣亦如之。俱露一宿，次早温服一盅，饭后食远再服一盅。如阳虚多寒，宜温中散寒者，加干姜、肉桂之类，甚者或加制附子。如阴虚多热，烦渴喜冷，宜滋阴清火者，加麦冬、生地、芍药，甚者加知母，或加黄芩。如肾阴不足，水不制火，虚烦虚馁，腰酸脚软，或脾虚痞闷者，加熟地、枸杞、山药、杜仲之类，以滋脾肾之真阴。如邪有未净而留连难愈者，于此方加柴胡、麻黄、细辛、紫苏之属，自无不可。如气血多滞者，或用酒、水各一盅煎服，或服药后饮酒数杯亦可。

# 和阵
## 金水六君煎（一）

治肺肾虚寒，水泛为痰，或年迈阴虚，血气不足，外受风寒，咳嗽呕恶，多痰喘急等证，神效。

+ 当归（二钱）　熟地（三五钱）　陈皮（一钱半）　半夏（二钱）　炙甘草（一钱）　茯苓（二钱）

水二盅，生姜三五七片，煎七八分。食远温服。如大便不实而多湿者，去当归，加山药。

如痰盛气滞，胸胁不快者，加白芥子七八分。如阴寒盛而嗽不愈者，加细辛五七分。如兼表邪寒热者，加柴胡一二钱。

## 六安煎（二）

治风寒咳嗽，及非风初感，痰滞气逆等证。

+ 陈皮（一钱半）　半夏（二三钱）　茯苓（二钱）　甘草（一钱）　杏仁（一钱。去皮尖，切）　白芥子（五七分。老年气弱者不用）

水一盅半，加生姜三五七片，煎七分。食远服。凡外感风邪咳嗽而寒气盛者，多不易散，宜加北细辛七八分或一钱。若冬月严寒邪甚者，加麻黄、桂枝亦可。若风胜而邪不甚者，加防风一钱，或苏叶亦可。若头痛鼻塞者，加川芎、白芷、蔓荆子皆可。若兼寒热者，加柴胡、苏叶。若风邪咳嗽不止而兼肺胃之火者，加黄芩一二钱，甚者再加知母、石膏。所用生姜，只宜一片。凡寒邪咳嗽痰不利者，加当归二三钱，老年者尤宜。若气血不足者，当以金水六君煎与此参用。凡非风初感，痰胜而气不顺者，加藿香一钱五分。兼胀满者，加厚朴一钱，暂开痰气，然后察其寒热虚实而调补之。若气虚卒倒，及气平无痰者，皆不可用此。

## 和胃二陈煎（三）

治胃寒生痰，恶心呕吐，胸膈满闷嗳气。

+ 干姜（炒，一二钱）　砂仁（四五分）　陈皮　半夏　茯苓（各一钱半）　甘草（炙，七分）

水一盅半，煎七分。不拘时温服。

## 苓术二陈煎（四）

治痰饮水气停蓄心下，呕吐吞酸等证。

+ 猪苓（一钱半）　白术（一二钱）　泽泻（一钱半）　陈皮（一钱）　半夏（二三钱）　茯苓（一钱半）　炙甘草（八分）　干姜（炒黄，一二钱）

水一盅半，煎服。如肝肾兼寒者，加肉桂一二钱。

## 和胃饮（五）

治寒湿伤脾，霍乱吐泻，及痰饮水气，胃脘不清，呕恶胀满腹痛等证。此即平胃散之变方也。凡呕吐等证，多有胃气虚者，一闻苍术之气，亦能动呕，故以干姜代之。

+ 陈皮　厚朴（各一钱半）　干姜（炮，一二钱）　炙甘草（一钱）

水一盅半，煎七分。温服。此方凡藿香、木香、茯苓、半夏、扁豆、砂仁、泽泻之类，皆可随宜增用之。若胸腹有滞而兼时气寒热者，加柴胡。

## 排气饮（六）

治气逆食滞胀痛等证。

+ 陈皮（一钱五分）　木香（七分，或一钱）　藿香（一钱五分）　香附（二钱）　枳壳（一钱五分）　泽泻（二钱）　乌药（二钱）　厚朴（一钱）

水一盅半，煎七分。热服。如食滞者，加山楂、麦芽各二钱。如寒滞者，加焦干姜、吴茱萸、肉桂之属。如气逆之甚者，加白芥子、沉香、青皮、槟榔之属。如呕而兼痛者，加半夏、丁香之属。如痛在小腹者，加小茴香。如兼疝者，加荔枝核，煨熟捣碎，用二三钱。

## 大和中饮（七）

治饮食留滞积聚等证。

+ 陈皮（一二钱）　枳实（一钱）　砂仁（五分）　山楂（二钱）　麦芽（二钱）　厚朴（一钱半）　泽泻（一钱半）

水一盅半，煎七八分。食远温服。胀甚者，加白芥子。胃寒无火或恶心者，加炮干姜一二钱。疼痛者，加木香、乌药、香附之类。多痰者加半夏。

## 小和中饮（八）

治胸膈胀闷，或妇人胎气滞满等证。

+ 陈皮（一钱五分）　山楂（二钱）　茯苓（一钱半）　厚朴（一钱五分）　甘草（五分）　扁豆（炒，二钱）

水一盅半，加生姜三五片，煎服。如呕者，加半夏一二钱。如胀满气不顺者，加砂仁七八分。如火郁于上者，加焦栀子一二钱。如妇人气逆血滞者，加紫苏梗、香附之属。如寒滞不行者，加干姜、肉桂之属。

## 大分清饮（九）

方在寒阵五。

## 小分清饮（十）

治小水不利，湿滞肿胀，不能受补等证，此方主之。

+ 茯苓（二三钱）　泽泻（二三钱）　薏仁（二钱）　猪苓（二三钱）　枳壳（一钱）　厚朴（一钱）

水一盅半，煎七八分。食前服。如阴虚水不能达者，加生地、牛膝各二钱。如黄疸者，加茵陈二钱。如无内热而寒滞不行者，加肉桂一钱。

## 解肝煎（十一）

治暴怒伤肝，气逆胀满阴滞等证。如兼肝火者，宜用化肝煎。

+ 陈皮　半夏　厚朴　茯苓（各一钱半）　苏叶　芍药（各一钱）　砂仁（七分）

水一盅半，加生姜三五片，煎服。如胁肋胀痛，加白芥子一钱。如胸膈气滞，加枳壳、香附、藿香之属。

## 二术煎（十二）

治肝强脾弱，气泄湿泄等证。

+ 白术（炒，二钱或三钱）　苍术（米泔浸，炒，一二钱）　芍药（炒黄，二钱）　陈皮（炒，一钱五分）　炙甘草（一钱）　茯苓（一二钱）　厚朴（姜汤炒，一钱）　木香（六七分）　干姜（炒黄，一二钱）　泽泻（炒，一钱半）

水一盅半，煎七分。食远服。

## 廓清饮（十三）

治三焦壅滞，胸膈胀满，气道不清，小水不利，年力未衰，通身肿胀，或肚腹单胀，气实非水等证。

+ 枳壳（二钱）　厚朴（一钱半）　大腹皮（一二钱）　白芥子（五七分，或一二钱）　萝卜子（生捣，一钱。如中不甚胀，能食者，不必用此）　茯苓（连皮用，二三钱）　泽泻（二三钱）　陈皮（一钱）

水一盅半，煎七分。食远温服。如内热多火，小水热数者，加栀子、木通各一二钱。如身黄，小水不利者，加茵陈二钱。如小腹胀满，大便坚实不通者，加生大黄三五钱。如肝滞胁痛者，加青皮。如气滞胸腹疼痛者，加乌药、香附。如食滞者，加山楂、麦芽。

## 扫虫煎（十四）

治诸虫上攻，胸腹作痛。

+ 青皮（一钱）　小茴香（炒，一钱）　槟榔　乌药（各一钱半）　细榧肉（三钱，敲碎）　吴茱萸（一钱）　乌梅（二个）　甘草（八分）　朱砂　雄黄（各五分，俱为极细末）

上将前八味，用水一盅半，煎八分，去渣，随入后二味，再煎三四沸，搅匀，徐徐服之。如恶心作吐，加炒干姜一二钱。或先啖牛肉脯少许，俟一茶顷，顿服之更妙。

## 十香丸（十五）

治气滞寒滞诸痛。

+ 木香　沉香　泽泻　乌药　陈皮　丁香　小茴香　香附（酒炒）　荔核（煨焦。各等份）　皂角（微火烧烟尽）

为末，酒糊丸，弹子大者磨化服；丸桐子大者，汤引下。㿗疝之属，温酒下。

## 芍药枳术丸（十六）

治食积痞满，及小儿腹大胀满，时常疼痛，脾胃不和等证。此方较之枳术丸，其效如神。

+ 白术（二两，面炒）　赤芍药（二两，酒炒）　枳实（一两，面炒）　陈皮（一两）

荷叶汤煮黄老米粥为丸，桐子大。米饮或滚白汤任下百余丸。如脏寒，加干姜炒黄者五钱或一二两。如脾胃气虚，加人参一二两。

## 苍术丸（十七）

治寒湿在脾，泄泻久不能愈者。

+ 云苓（四两）　白芍药（炒黄，四两）　炙甘草（一两）　川椒（去闭口者，炒出汗）　小茴香（炒。各一两）　厚朴（三两，姜汁炒）　真茅山苍术（八两。米泔浸一宿，切，炒。如无，即以好白术代之）　破故纸（酒浸二日，晒干，炒香，四两）

上为末，糯米糊为丸，桐子大。每食远清汤送下七八十丸。

## 贝母丸（十八）

消痰热，润肺止咳，或肺痈肺痿，乃治标之妙剂。

贝母一两为末，用沙糖或蜜和丸，龙眼大。或噙化，或嚼服之。若欲劫止久嗽，每贝母一两，宜加百药煎、硼砂、天竺黄各一钱佐之尤妙。如无百药煎，即醋炒文蛤一钱亦可，或粟壳亦可酌用。若治肺痈，宜加白矾一钱，同贝母丸服如前，最妙。

## 括痰丸（十九）

治一切停痰积饮，吞酸呕酸，胸胁胀闷疼痛等证。

+ 半夏（制，二两）　白芥子（二两）　干姜（炒黄，一两）　猪苓（二两）　炙甘草（五钱）　陈皮（四两。切碎，用盐二钱入水中拌浸一宿，晒干）

上为末，汤浸蒸饼为丸，绿豆大。每服一钱许，滚白汤送下。如胸胁疼痛者，加台乌药二两。

## 神香散（二十）

治胸胁胃脘逆气难解，疼痛呕哕胀满，痰饮膈噎，诸药不效者，惟此最妙。

+ 丁香　白豆蔻（或砂仁亦可）

二味等份为末。清汤调下五七分，甚者一钱，日数服不拘。若寒气作痛者，姜汤送下。

# 攻阵
## 吐法（一）

此方可代瓜蒂、三圣散之属。凡邪实上焦，或痰或食，或气逆不通等证，皆可以此法吐之。

用萝卜子捣碎，以温汤和搅，取淡汤徐徐饮之，少顷即当吐出。即有吐不尽者，亦必从下行矣。又法：以萝卜子为末，温水调服一匙，良久吐涎沫愈。

一法：用盐少许，于热锅中炒红色，乃入以水，煮至将滚未滚之际，搅匀，试其滋味稍淡，乃可饮之。每用半碗，渐次增饮，自然发吐，以去病为度而止。一法：凡诸药皆可取吐，但随证作汤剂，探而吐之，无不可也。

## 赤金豆（二）

亦名八仙丹。治诸积不行。凡血凝气滞，疼痛肿胀，虫积结聚癥坚，宜此主之。此丸去病捷速，较之硝、黄、棱、莪之类过伤脏气者，大为胜之。

+ 巴霜（去皮膜，略去油。一钱半）　生附子（切，略炒燥，二钱）　皂角（炒微焦，二钱）　轻粉（一钱）　丁香　木香　天竺黄（各三钱）　朱砂（二钱为衣）

上为末，醋浸蒸饼为丸，萝卜子大，朱砂为衣。欲渐去者，每服五七丸。欲骤行者，每服一二十丸。用滚水，或煎药，或姜、醋、茶、蜜、茴香、使君煎汤为引送下。若利多不止，可饮冷水一二口即止。盖此药得热则行，得冷则止也。如治气湿实滞鼓胀，先用红枣煮熟，取肉一钱许，随用七八丸，甚者一二十丸，同枣肉研烂，以热烧酒加白糖少许送下。如治虫痛，亦用枣肉加服，只用清汤送下。

## 太平丸（三）

治胸腹疼痛胀满，及食积气积血积，气疝血疝，邪实秘滞痛剧等证。此方借些微巴豆以行群药之力，去滞最妙。如欲其峻，须用巴豆二钱。

+ 陈皮　厚朴　木香　乌药　白芥子　草豆蔻　三棱　蓬术（煨）　干姜　牙皂（炒，断烟）　泽泻（各三钱）

以上十一味俱为细末。

+ 巴豆（用滚汤泡去皮心膜，称足一钱，用水一碗，微火煮至半碗，将巴豆捞起，用乳钵研极细，仍将前汤搀入研匀，然后量药多寡，入蒸饼浸烂捣丸，前药如绿豆大。每用三分，或五分，甚者一钱。）

上随证用汤引送下。凡伤食停滞，即以本物汤下。妇人血气痛，红花汤或当归汤下。气痛，陈皮汤。疝气，茴香汤。寒气，生姜汤。欲泻者，用热姜汤送下一钱。未利，再服。利多不止，用冷水一二口即止。

## 敦阜丸（四）

治坚顽食积停滞肠胃，痛剧不行等证。

+ 木香　山楂　麦芽　皂角　丁香　乌药　青皮　陈皮　泽泻（各五钱）　巴霜（一钱）

上共为末，用生蒜头一两研烂，加熟水取汁，浸蒸饼捣丸，绿豆大。每服二三十丸，随便用汤引送下。如未愈，徐徐渐加用之。

## 猎虫丸（五）

治诸虫积胀痛黄瘦等病。

+ 芜荑　雷丸　桃仁　干漆（炒烟尽）　雄黄（微炒）　锡灰　皂角（烧烟尽）　槟榔　使君子（各等份）　轻粉（减半）　细榧肉（加倍）

汤浸蒸饼为丸，绿豆大。每服五七分，滚白汤下，陆续服之。如虫积坚固者，加巴豆霜与轻粉同。

## 百顺丸（六）

治一切阳邪积滞。凡气积血积，虫积食积，伤寒实热秘结等证，但各为汤引，随宜送下，无往不利。

+ 川大黄（锦纹者，一斤）　牙皂角（炒微黄，一两六钱）

上为末，用汤浸蒸饼捣丸，绿豆大。每用五分，或一钱，或二三钱，酌宜用引送下，或用蜜为丸亦可。

# 散阵
## 一柴胡饮（一）

一为水数，从寒散也。凡感四时不正之气，或为发热，或为寒热，或因劳因怒，或妇人热入血室，或产后经后因冒风寒，以致寒热如疟等证，但外有邪而内兼火者，须从凉散，宜此主之。

+ 柴胡（二三钱）　黄芩（一钱半）　芍药（二钱）　生地（一钱半）　陈皮（一钱半）　甘草（八分）

水一盅半，煎七八分。温服。如内热甚者，加连翘一二钱随宜。如外邪甚者，加防风一钱佐之。

如邪结在胸而痞满者，去生地，加枳实一二钱。如热在阳明而兼渴者，加天花粉或葛根一二钱。热甚者，加知母、石膏亦可。

## 二柴胡饮（二）

二为火数，从温散也。凡遇四时外感，或其人元气充实，脏气素平无火，或时逢寒胜之令，本无内热等证者，皆不宜妄用凉药，以致寒滞不散，则为害非浅，宜此主之。

+ 陈皮（一钱半）　半夏（二钱）　细辛（一二钱）　厚朴（一钱半）　生姜（三五七片）　柴胡（一钱半或二三钱）　甘草（八分）

水一盅半，煎七八分。温服。如邪盛者，可加羌活、白芷、防风、紫苏之属，择而用之。如头痛不止者，加川芎一二钱。如多湿者，加苍术。如阴寒气胜，必加麻黄一二钱，或兼桂枝，不必疑也。

## 三柴胡饮（三）

三为木数，从肝经血分也。凡人素禀阴分不足，或肝经血少，而偶感风寒者，或感邪不深，可兼补而散者，或病后产后感冒，有不得不从解散，而血气虚弱不能外达者，宜此主之。

+ 柴胡（二三钱）　芍药（一钱半）　炙甘草（一钱）　陈皮（一钱）　生姜（三五片）　当归（二钱。溏泄者，易以熟地）

水一盅半，煎七八分。温服。如微寒咳呕者，加半夏一二钱。

## 四柴胡饮（四）

四为金数，从气分也。凡人元气不足，或忍饥劳倦，而外感风寒，或六脉紧数微细，正不胜邪等证，必须培助元气，兼之解散，庶可保全，宜此主之。若但知散邪，不顾根本，未有不元气先败者，察之，慎之!

+ 柴胡（一二三钱）　炙甘草（一钱）　生姜（三五七片）　当归（二三钱。泻者少用）　人参（二三钱或五七钱酌而用之）

水二盅，煎七八分。温服。如胸膈滞闷者，加陈皮一钱。

## 五柴胡饮（五）

五为土数，从脾胃也。脾土为五脏之本，凡中气不足而外邪有不散者，非此不可。此与四柴胡饮相表里，但四柴胡饮止调气分，此则兼培血气以逐寒邪，尤切于时用者也，神效不可尽述。凡伤寒疟疾痘疮，皆所宜用。

+ 柴胡（一二三钱）　当归（二三钱）　熟地（三五钱）　白术（二三钱）　芍药（钱半，炒用）　炙甘草（一钱）　陈皮（酌用，或不必用）

水一盅半，煎七分。食远热服。寒胜无火者，减芍药，加生姜三五七片，或炮干姜一二钱，或再加桂枝一二钱则更妙。脾滞者，减白术。气虚者，加人参随宜。腰痛者，加杜仲。头痛者，加川芎。劳倦伤脾阳虚者，加升麻一钱。

## 正柴胡饮（六）

凡外感风寒，发热恶寒，头疼身痛，痎疟初起等证，凡血气平和，宜从平散者，此方主之。

+ 柴胡（一二三钱）　防风（一钱）　陈皮（一钱半）　芍药（二钱）　甘草（一钱）　生姜（三五片）

水一盅半，煎七八分。热服。如头痛者，加川芎一钱。如热而兼渴者，加葛根一二钱。如呕恶者，加半夏一钱五分。如湿胜者，加苍术一钱。如胸腹有微滞者，加厚朴一钱。如寒气胜而邪不易解者，加麻黄一二三钱，去浮沫服之，或苏叶亦可。

## 麻桂饮（七）

治伤寒瘟疫阴暑疟疾，凡阴寒气胜而邪有不能散者，非此不可。无论诸经四季，凡有是证，即宜是药，勿谓夏月不可用也。不必厚盖，但取津津微汗透澈为度。此实麻黄桂枝二汤之变方，而其神效则大有超出二方者，不可不为细察。

+ 官桂（一二钱）　当归（三四钱）　炙甘草（一钱）　陈皮（随宜用，或不用亦可）　麻黄（二三钱）

水一盅半，加生姜五七片或十片，煎八分，去浮沫。不拘时服。若阴气不足者，加熟地黄三五钱。若三阳并病者，加柴胡二三钱。若元气大虚，阴邪难解者，当以大温中饮更迭为用。

## 大温中饮（八）

凡患阳虚伤寒，及一切四时劳倦寒疫阴暑之气，身虽炽热，时犹畏寒，即在夏月，亦欲衣披覆盖，或喜热汤，或兼呕恶泄泻，但六脉无力，肩背怯寒，邪气不能外达等证，此元阳大虚，正不胜邪之候。若非峻补托散，则寒邪日深，必致不救，温中自可散寒，即此方也。服后畏寒悉除，觉有躁热乃阳回作汗佳兆，不可疑之畏之。此外，凡以素禀薄弱之辈，或感阴邪时疫，发热困倦，虽未见如前阴证，而热邪未甚者，但于初感时，即速用此饮，连进二三服，无不随药随愈，真神剂也。此方宜与理阴煎、麻桂饮相参用。

+ 熟地（三五七钱）　冬白术（三五钱）　当归（三五钱。如泄泻者，不宜用，或以山药代之）　人参（二三钱，甚者一两，或不用亦可）　炙甘草（一钱）　柴胡（二三四钱）　麻黄（一二三钱）　肉桂（一二钱）　干姜（炒熟，一二钱。或用煨生姜三五七片亦可）

水二盅，煎七分，去浮沫。温服，或略盖取微汗。如气虚，加黄芪二三钱。如寒甚阳虚者，加制附子一二钱。头痛，加川芎或白芷、细辛。阳虚气陷，加升麻。如肚腹泄泻，宜少减柴胡，加防风、细辛亦可。尝见伤寒之治，惟仲景能知温散，如麻黄、桂枝等汤是也；亦知补气而散，如小柴胡之属是也。至若阳根于阴，汗化于液，从补血而散，而云腾致雨之妙，则仲景犹所未及，故余制此方，乃邪从营解第一义也，其功难悉，所当深察。

## 柴陈煎（九）

治伤风兼寒，咳嗽发热，痞满多痰等证。

+ 柴胡（二三钱）　陈皮（一钱半）　半夏（二钱）　茯苓（二钱）　甘草（一钱）　生姜（三五七片）

水一盅半，煎七分。食远温服。如寒胜者，加细辛七八分。如风胜气滞者，加苏叶一钱五分。如冬月寒甚者，加麻黄一钱五分。气逆多嗽者，加杏仁一钱。痞满气滞者，加白芥子五七分。

## 柴芩煎（十）

治伤寒表邪未解，外内俱热，泻痢烦渴喜冷，气壮脉滑数者，宜此主之。及疟痢并行，内热去血，兼表邪发黄等证。

+ 柴胡（二三钱）　黄芩　栀子　泽泻　木通（各二钱）　枳壳（一钱五分）

水二盅，煎八分。温服。如疟痢并行，鲜血纯血者，加芍药二钱，甘草一钱。如湿胜气陷者，加防风一钱。

## 柴苓饮（十一）

治风湿发黄，发热身痛，脉紧，表里俱病，小水不利，中寒泄泻等证。

+ 柴胡（二三钱）　猪苓　茯苓　泽泻（各二钱）　白术（二三钱）　肉桂（一二三钱）

水一盅半，煎服。如寒邪胜者，加生姜三五片。如汗出热不退者，加芍药一二钱。

## 柴胡白虎煎（十二）

治阳明温热，表邪不解等证。

+ 柴胡（二钱）　石膏（三钱）　黄芩（二钱）　麦冬（二钱）　细甘草（七分）

水一盅半，加竹叶二十片，煎服。

## 归葛饮（十三）

治阳明温暑时证，大热大渴，津液枯涸，阴虚不能作汗等证。

+ 当归（三五钱）　干葛（二三钱）

水二盅，煎一盅。以冷水浸凉，徐徐服之，得汗即解。

## 柴葛煎（十四）

方在因阵十八。

治瘟毒表里俱热。

## 秘传走马通圣散（十五）

治伤寒阴邪初感等证。此方宜用于仓猝之时，其有质强而寒甚者俱可用。

+ 麻黄　炙甘草（各一两）　雄黄（二钱）

上为细末。每服一钱，热酒下，即汗。或加川芎二钱。

## 秘传白犀丹（十六）

发散外感瘟疫痈毒等证。

+ 白犀角　麻黄（去节）　山慈菇　玄明粉　血竭　甘草（各一钱）　雄黄（八分）

上共为末，用老姜汁拌丸，如枣核大，外以红枣去核，将药填入枣内，用薄纸裹十五层，入砂锅内炒令烟尽为度，取出去枣肉，每药一钱，入冰片一分，麝香半分，研极细，瓷罐收贮。用时以角簪蘸麻油粘药点眼大角。轻者只点眼角，重者仍用些须吹鼻，男先左，女先右，吹点皆同。如病甚者，先吹鼻，后点眼。点后踡脚坐起，用被齐项暖盖半炷香时，自当汗出邪解。如汗不得出，或汗不下达至腰者不治。

又一制法：将前药用姜汁拌作二丸，以乌金纸两层包定，外捣红枣肉如泥，包药外约半指厚，晒干，入砂锅内，再覆以砂盆，用盐泥固缝，但留一小孔以候烟色，乃上下加炭火，先文后武，待五色烟尽，取出去枣肉，每煅过药一钱，只加冰片二分，不用麝香。忌生冷、面食、鱼腥、七情。

上药，凡伤寒瘟疫，及小儿痘毒壅闭，痈毒，吼喘，及阴毒冷气攻心，或妇人吹乳，或眼目肿痛，鼻壅闭塞，并皆治之。

## 归柴饮（十七）

治营虚不能作汗，及真阴不足，外感寒邪难解者，此神方也。如大便多溏者，以冬术代当归亦佳。

+ 当归（一两）　柴胡（五钱）　炙甘草（八分）

水一盅半，煎服。或加生姜三五片，或加陈皮一钱，或加人参。

# 寒阵
## 保阴煎（一）

治男妇带浊遗淋，色赤带血，脉滑多热，便血不止，及血崩血淋，或经期太早，凡一切阴虚内热动血等证。

+ 生地　熟地　芍药（各二钱）　山药　川续断　黄芩　黄柏（各一钱半）　生甘草（一钱）

水二盅，煎七分。食远温服。如小水多热，或兼怒火动血者，加焦栀子一二钱。如夜热身热，加地骨皮一钱五分。如肺热多汗者，加麦冬、枣仁。如血热甚者，加黄连一钱五分。如血虚血滞，筋骨肿痛者，加当归二三钱。如气滞而痛，去熟地，加陈皮、青皮、丹皮、香附之属。如血脱血滑，及便血久不止者，加地榆一二钱，或乌梅一二个，或百药煎一二钱，文蛤亦可。如少年，或血气正盛者，不必用熟地、山药。如肢节筋骨疼痛或肿者，加秦艽、丹皮各一二钱。

## 加减一阴煎（二）

方在补阵九。

治水亏火胜之甚者。

## 抽薪饮（三）

治诸凡火炽盛而不宜补者。

+ 黄芩　石斛　木通　栀子（炒）　黄柏（各一二钱）　枳壳（钱半）　泽泻（钱半）　细甘草（三分）

水一盅半，煎七分。食远温服。内热甚者，冷服更佳。如热在经络肌肤者，加连翘、天花粉以解之。热在血分大小肠者，加槐蕊、黄连以清之。热在阳明头面，或躁烦便实者，加生石膏以降之。热在下焦，小水痛涩者，加草龙胆、车前以利之。热在阴分，津液不足者，加门冬、生地、芍药之类以滋之。热在肠胃实结者，加大黄、芒硝以通之。

## 徙薪饮（四）

治三焦凡火，一切内热，渐觉而未甚者，先宜清以此剂。其甚者，宜抽薪饮。

+ 陈皮（八分）　黄芩（二钱）　麦冬　芍药　黄柏　茯苓　牡丹皮（各一钱半）

水一盅半，煎七分。食远温服。如多郁气逆伤肝，胁肋疼痛，或致动血者，加青皮、栀子。

## 大分清饮（五）

治积热闭结，小水不利，或致腰腹下部极痛，或湿热下利，黄疸，溺血，邪热蓄血腹痛淋闭等证。

+ 茯苓　泽泻　木通（各二钱）　猪苓　栀子（或倍之）　枳壳　车前子（各一钱）

水一盅半，煎八分。食远温服。如内热甚者，加黄芩、黄柏、草龙胆之属。如大便坚硬胀满者，加大黄二三钱。如黄疸小水不利，热甚者，加茵陈二钱。如邪热蓄血腹痛者，加红花、青皮各一钱五分。

## 清流饮（六）

治阴虚挟热泻痢，或发热，或喜冷，或下纯红鲜血，或小水痛赤等证。

+ 生地　芍药　茯苓　泽泻（各二钱）　当归（一二钱）　甘草（一钱）　黄芩　黄连（各钱半）　枳壳（一钱）

水一盅半，煎服。如热甚者，加黄柏。小水热痛者，加栀子。

## 化阴煎（七）

治水亏阴涸，阳火有余，小便癃闭，淋浊疼痛等证。

+ 生地黄　熟地黄　牛膝　猪苓　泽泻　生黄柏　生知母（各二钱）　绿豆（三钱）　龙胆草（钱半）　车前子（一钱）

水二盅，加食盐少许，用文武火煎八分。食前温服，或冷服。若水亏居多，而阴气大有不足者，可递加熟地黄，即用至一二两亦可。

## 茵陈饮（八）

治挟热泄泻热痢，口渴喜冷，小水不利，黄疸湿热闭涩等证。

+ 茵陈　焦栀子　泽泻　青皮（各三钱）　甘草（一钱）　甘菊花（二钱）

用水三四盅，煎两盅，不时陆续饮之。治热泻者，一服可愈。

## 清膈煎（九）

治痰因火动，气壅喘满，内热烦渴等证。

+ 陈皮（钱半）　贝母（二三钱，微敲破）　胆星（一二钱）　海石（二钱）　白芥子（五七分）　木通（二钱）

水一盅半，煎七分。温服。如火盛痰不降者，加童便一小盅。如渴甚者，加天花粉一钱。如热及下焦，小水不利者，加栀子一钱半。如热在上焦，头面红赤，烦渴喜冷者，加生石膏二三钱。如痰火上壅而小水不利者，加泽泻一二钱。如痰火闭结，大便不通而兼胀满者，加大黄数钱，或朴硝一二钱，酌宜用之。

## 化肝煎（十）

治怒气伤肝，因而气逆动火，致为烦热胁痛，胀满动血等证。

+ 青皮　陈皮（各二钱）　芍药（二钱）　丹皮　栀子　炒泽泻（各钱半。如血见下部者，以甘草代之）　土贝母（二三钱）

水一盅半，煎七八分。食远温服。如大便下血者加地榆，小便下血者加木通，各一钱五分。如兼寒热，加柴胡一钱。如火盛，加黄芩一二钱。如胁腹胀痛，加白芥子一钱。胀滞多者，勿用芍药。

## 安胃饮（十一）

治胃火上冲，呃逆不止。

陈皮　山楂　麦芽　木通　泽泻　黄芩　石斛

水一盅半，煎七分。食远服。如胃火热甚，脉滑实者，加石膏。

## 玉女煎（十二）

治水亏火盛，六脉浮洪滑大，少阴不足，阳明有余，烦热干渴，头痛牙疼，失血等证，如神，如神！若大便溏泄者，乃非所宜。

+ 生石膏（三五钱）　熟地（三五钱或一两）　麦冬（二钱）　知母　牛膝（各钱半）

水一盅半，煎七分。温服或冷服。如火之盛极者，加栀子、地骨皮之属亦可。如多汗多渴者，加北五味十四粒。如小水不利，或火不能降者，加泽泻一钱五分，或茯苓亦可。如金水俱亏，因精损气者，加人参二三钱尤妙。

## 太清饮（十三）

治胃火烦热，狂斑呕吐等证。可与白虎汤出入酌用。

+ 知母　石斛　木通（各一钱半）　石膏（生用，五七钱）

水一盅半，煎七分。温服或冷服。或加麦门冬。

## 绿豆饮（十四）

凡热毒劳热，诸火热极不能退者，用此最妙。

用绿豆不拘多寡，宽汤煮糜烂，入盐少许，或蜜亦可。待冰冷，或厚或稀或汤，任意饮食之，日或三四次不拘。此物性非苦寒，不伤脾气，且善于解毒除烦，退热止渴，大利小水，乃浅易中之最佳最捷者也。若火盛口甘，不宜厚味，但略煮半熟，清汤冷饮之，尤善除烦清火。

## 玉泉散（十五）

亦名一六甘露散。治阳明内热，烦渴头痛，二便闭结，温疫斑黄，及热痰喘嗽等证。此益元散之变方也，其功倍之。

+ 石膏（六两，生用）　粉甘草（一两）

上为极细末。每服一二三钱，新汲水或热汤，或人参汤调下。此方加朱砂三钱亦妙。

## 雪梨浆（十六）

解烦热，退阴火，此生津止渴之妙剂也。

用清香甘美大梨，削去皮，别用大碗盛清冷甘泉，将梨薄切浸于水中，少顷，水必甘美，但频饮其水，勿食其渣，退阴火极速也。

## 滋阴八味丸（十七）

治阴虚火盛，下焦湿热等证。此方变丸为汤，即名滋阴八味煎。

+ 山药（四两）　丹皮（三两）　白茯苓（三两）　山茱萸（肉，四两）　泽泻（三两）　黄柏（盐水炒，三两）　熟地黄（八两，蒸捣）　知母（盐水炒，三两）

上加炼蜜捣丸，梧桐子大。或空心，或午前，用滚白汤，或淡盐汤送下百余丸。

## 约阴丸（十八）

治妇人血海有热，经脉先期或过多者，或兼肾火而带浊不止，及男妇大肠血热便红等证。

+ 当归　白术（炒）　芍药（酒炒）　生地　茯苓　地榆　黄芩　白石脂（醋煅淬）　北五味　丹参　川续断（各等份）

上为末，炼蜜丸服。火甚者，倍用黄芩。兼肝肾之火甚者，仍加知母、黄柏各等份。大肠血热便红者，加黄连、防风各等份。

## 服蛮煎（十九）

此方性味极轻极清，善入心肝二脏，行滞气，开郁结，通神明，养正除邪，大有奇妙。

+ 生地　麦门冬　芍药　石菖蒲　石斛　川丹皮（极香者）　茯神（各二钱）　陈皮（一钱）　木通　知母（各一钱半）

水一盅半，煎七分。食远服。如痰胜多郁者，加贝母二钱。痰盛兼火者，加胆星一钱五分。阳明火盛，内热狂叫者，加石膏二三钱。便结胀满多热者，玄明粉二三钱调服，或暂加大黄亦可。气虚神困者，加人参随宜。

## 约营煎（二十）

治血热便血，无论脾胃、小肠、大肠、膀胱等证，皆宜用此。

+ 生地　芍药　甘草　续断　地榆　黄芩　槐花　荆芥穗（炒焦）　乌梅（二个）

水一盅半，煎七分。食前服。如下焦火盛者，可加栀子、黄连、龙胆草之属。如气虚者，可加人参、白术。如气陷者，加升麻、防风。

# 热阵
## 四味回阳饮（一）

治元阳虚脱，危在顷刻者。

+ 人参（一二两）　制附子（二三钱）　炙甘草（一二钱）　炮干姜（二三钱）

水二盅，武火煎七八分。温服，徐徐饮之。

## 六味回阳饮（二）

治阴阳将脱等证。

+ 人参（一二两，或数钱）　制附子（二三钱）　炮干姜（二三钱）　炙甘草（一钱）　熟地（五钱，或一两）　当归身（三钱。如泄泻者，或血动者，以冬术易之，多多益善）

水二盅，武火煎七八分。温服。如肉振汗多者，加炙黄芪四五钱或一两，或冬白术三五钱。如泄泻者，加乌梅二枚，或北五味二十粒亦可。如虚阳上浮者，加茯苓二钱。如肝经郁滞者，加肉桂二三钱。

## 理阴煎（三）

此理中汤之变方也。凡脾肾中虚等证，宜刚燥者，当用理中、六君之类；宜温润者，当用理阴、大营之类。欲知调补，当先察此。此方通治真阴虚弱，胀满呕哕，痰饮恶心，吐泻腹痛，妇人经迟血滞等证。又凡真阴不足，或素多劳倦之辈，因而忽感寒邪，不能解散，或发热，或头身疼痛，或面赤舌焦，或虽渴而不喜冷饮，或背心肢体畏寒，但脉见无力者，悉是假热之证。若用寒凉攻之必死，宜速用此汤，照后加减以温补阴分，托散表邪，连进数服，使阴气渐充，则汗从阴达，而寒邪不攻自散，此最切于时用者也，神效不可尽述。

+ 熟地（三五七钱，或一二两）　当归（二三钱，或五七钱）　炙甘草（一二钱）　干姜（炒黄色，一二三钱）　或加肉桂（一二钱）

水二盅，煎七八分。热服。此方加附子，即名附子理阴煎；再加人参，即名六味回阳饮。治命门火衰，阴中无阳等证。若风寒外感，邪未入深，但见发热身痛，脉数不洪，凡内无火证，素禀不足者，但用此汤加柴胡一钱半或二钱，连进一二服，其效如神；若寒凝阴盛而邪有难解者，必加麻黄一二钱，放心用之，或不用柴胡亦可，恐其清利也。此寒邪初感温散第一方，惟仲景独知此义。第仲景之温散，首用麻黄、桂枝二汤，余之温散，即以理阴煎及大温中饮为增减，此虽一从阳分，一从阴分，其迹若异，然一逐于外，一托于内，而用温则一也。学者当因所宜，酌而用之。若阴胜之时，外感寒邪，脉细恶寒，或背畏寒者，乃太阳少阴证也，加细辛一二钱，甚者再加附子一二钱，真神剂也。或并加柴胡以助之亦可。若阴虚火盛，其有内热不宜用温，而气血俱虚，邪不能解者，宜去姜、桂，单以三味加减与之，或只加人参亦可。若治脾肾两虚，水泛为痰，或呕或胀者，于前方加茯苓一钱半，或加白芥子五分以行之。若泄泻不止及肾泄者，少用当归，或并去之，加山药、扁豆、吴茱萸、破故、肉豆蔻、附子之属。若腰腹有痛，加杜仲、枸杞。若腹有胀滞疼痛，加陈皮、木香、砂仁之属。

## 养中煎（四）

治中气虚寒，为呕为泄者。

+ 人参（一二三钱）　山药（炒，二钱）　白扁豆（炒，二三钱）　炙甘草（一钱）　茯苓（二钱）　干姜（炒黄，一二钱）

水二盅，煎七分。食远温服。如嗳腐气滞者，加陈皮一钱，或砂仁四分。如胃中空虚觉馁者，加熟地三五钱。

## 温胃饮（五）

治中寒呕吐，吞酸泄泻，不思饮食，及妇人脏寒呕恶，胎气不安等证。

+ 人参（一二三钱，或一两）　白术（炒，一二钱，或一两）　扁豆（二钱，炒）　陈皮（一钱，或不用）　干姜（炒焦，一二三钱）　炙甘草（一钱）　当归（一二钱。滑泄者勿用）

水二盅，煎七分。食远温服。如下寒带浊者，加破故纸一钱。如气滞或兼胸腹痛者，加藿香、丁香、木香、白豆蔻、砂仁、白芥子之属。如兼外邪及肝肾之病者，加桂枝、肉桂，甚者加柴胡。如脾气陷而身热者，加升麻五七分。如水泛为痰而胸腹痞满者，加茯苓一二钱。如脾胃虚极，大呕大吐不能止者，倍用参术，仍加胡椒二三分许，煎熟徐徐服之。

## 五君子煎（六）

治脾胃虚寒，呕吐泄泻而兼湿者。

+ 人参（二三钱）　白术　茯苓（各二钱）　炙甘草（一钱）　干姜（炒黄，一二钱）

水一盅半，煎服。

## 六味异功煎（七）

治证同前而兼微滞者。

即前方加陈皮一钱。此即五味异功散加干姜也。

## 参姜饮（八）

治脾肺胃气虚寒，呕吐咳嗽气短，小儿吐乳等证。

+ 人参（三五钱，或倍之）　炙甘草（三五分）　干姜（炮，五分或一二钱，或用煨生姜三五片）

水一盅半，煎七八分。徐徐服之。此方或陈皮，或荜茇，或茯苓，皆可酌而佐之。

## 胃关煎（九）

治脾肾虚寒作泻，或甚至久泻，腹痛不止，冷痢等证。

+ 熟地（三五钱，或一两）　山药（炒，二钱）　白扁豆（炒，二钱）　炙甘草（一二钱）　焦干姜（一二三钱）　吴茱萸（制，五七分）　白术（炒，一二三钱）

水二盅，煎七分。食远温服。泻甚者，加肉豆蔻一二钱，面炒用，或破故纸亦可。气虚势甚者，加人参随宜用。阳虚下脱不固者，加制附子一二三钱。腹痛甚者，加木香七八分，或加厚朴八分。滞痛不通者，加当归二三钱。滑脱不禁者，加乌梅二个，或北五味子二十粒。若肝邪侮脾者，加肉桂一二钱。

## 佐关煎（十）

治生冷伤脾，泻痢未久，肾气未损者，宜用此汤以去寒湿，安脾胃。此胃关煎之佐者也。

+ 厚朴（炒，一钱）　陈皮（炒，一钱）　山药（炒，二钱）　扁豆（炒，二钱）　炙甘草（七分）　猪苓（二钱）　泽泻（二钱）　干姜（炒，一二钱）　肉桂（一二钱）

水一盅半，煎服。如腹痛甚者，加木香三五分，或吴茱萸亦可。如泻甚不止者，或破故纸，或肉豆蔻，皆可加用。

## 抑扶煎（十一）

治气冷阴寒，或暴伤生冷致成泻痢，凡初起血气未衰，脾肾未败，或胀痛，或呕恶，皆宜先用此汤。

此胃关煎表里药也，宜察虚实用之。其有寒湿伤脏，霍乱邪实者，最宜用此。

+ 厚朴　陈皮　乌药（各一钱五分）　猪苓（二钱）　泽泻（二钱）　炙甘草（一钱）　干姜（炮，一二钱）　吴茱萸（制，五七分）

水一盅半，煎七分。食远温服。如气滞痛甚者，加木香五七分，或砂仁亦可。如血虚多痛者，加当归二钱。如寒湿胜者，加苍术一钱半。

## 四维散（十二）

治脾肾虚寒，滑脱之甚，或泄痢不能止，或气虚下陷，二阴血脱不能禁者，无出此方之右。

+ 人参（一两）　制附子（二钱）　干姜（炒黄，二钱）　炙甘草（一二钱）　乌梅肉（五分或一钱，酌其味之微甚，随病人之意而用之。或不用，此即四味回阳饮也）

上为末，和匀，用水拌湿，蒸一饭顷，取起烘干，再为末。每服一二钱，温汤调下。

## 镇阴煎（十三）

治阴虚于下，格阳于上，则真阳失守，血随而溢，以致大吐大衄，六脉细脱，手足厥冷，危在顷刻而血不能止者，速宜用此，使孤阳有归，则血自安也。如治格阳喉痹上热者，当以此汤冷服。

+ 熟地（一二两）　牛膝（二钱）　炙甘草（一钱）　泽泻（一钱半）　肉桂（一二钱）制附子（五七分或一二三钱）

水二盅，速煎服。如兼呕恶者，加干姜炒黄一二钱。如气脱倦言而脉弱极者，宜速速多加人参，随宜用之。

## 归气饮（十四）

治气逆不顺，呃逆呕吐，或寒中脾肾等证。

+ 熟地（三五钱）　茯苓（二钱）　扁豆（二钱）　干姜（炮）　丁香　陈皮（各一钱）　藿香（一钱五分）　炙甘草（八分）

水一盅半，煎七分。食远温服。中气寒甚者，加制附子。肝肾寒者，加吴茱萸、肉桂，或加当归。

## 暖肝煎（十五）

治肝肾阴寒，小腹疼痛，疝气等证。

+ 当归（二三钱）　枸杞（三钱）　茯苓（二钱）　小茴香（二钱）　肉桂（一二钱）　乌药（二钱）　沉香（一钱，或木香亦可）

水一盅半，加生姜三五片，煎七分。食远温服。如寒甚者，加吴茱萸、干姜；再甚者，加附子。

## 寿脾煎（十六）

一名摄营煎。治脾虚不能摄血等证。凡忧思郁怒积劳，及误用攻伐等药，犯损脾阴，以致中气亏陷，神魂不宁，大便脱血不止，或妇人无火崩淋等证，凡兼呕恶，尤为危候，速宜用此，单救脾气，则统摄固而血自归源。此归脾汤之变方，其效如神。若犯此证而再用寒凉，则胃气必脱，无不即毙者。

+ 白术（二三钱）　当归（二钱）　山药（二钱）　炙甘草（一钱）　枣仁（钱半）　远志（制，三五分）　干姜（炮，一二三钱）　莲肉（去心，炒，二十粒）　人参（随宜一二钱，急者用一两）

水二盅，煎服。如血未止，加乌梅二个，凡畏酸者不可用。或加地榆一钱半亦可。滑脱不禁者，加醋炒文蛤一钱。下焦虚滑不禁，加鹿角霜二钱为末，搅入药中服之。气虚甚者，加炙黄芪二三钱。气陷而坠者，加炒升麻五七分，或白芷亦可。兼溏泄者，加补骨脂一钱炒用。阳虚畏寒者，加制附子一二三钱。血去过多，阴虚气馁，心跳不宁者，加熟地七八钱或一二两。

## 三气饮（十七）

治血气亏损，风寒湿三气乘虚内侵，筋骨历节痹痛之极，及痢后鹤膝风痛等证。

+ 当归　枸杞　杜仲（各二钱）　熟地（三钱，或五钱）　牛膝　茯苓　芍药（酒炒）　肉桂（各一钱）　北细辛（或代以独活）　白芷　炙甘草（各一钱）　附子（随宜一二钱）

水二盅，加生姜三片，煎服。如气虚者，加人参、白术随宜。风寒胜者，加麻黄一二钱。此饮亦可浸酒，大约每药一斤，可用烧酒六七升，浸十余日，徐徐服之。

## 五德丸（十八）

治脾肾虚寒，飧泄鹜溏等证，或暴伤生冷，或受时气寒湿，或酒湿伤脾，腹痛作泄，或饮食失宜，呕恶痛泄，无火等证。

+ 补骨脂（四两，酒炒）　吴茱萸（制，二两）　木香（二两）　干姜（四两，炒）　北五味（二两。或以肉豆蔻代之，面炒用。或用乌药亦可）

汤浸蒸饼丸，桐子大。每服六七十丸，甚者百余丸，滚白汤或人参汤或米汤俱可下。腹痛多呕者，加胡椒二两更妙。

## 七德丸（十九）

治生冷伤脾，初患泻痢，肚腹疼痛，凡年壮气血未衰，及寒湿食滞，凡宜和胃者，无不神效。此即佐关煎之偏裨也。

+ 台乌药　吴茱萸（制）　干姜（炒黄）　苍术（炒，各二两）　木香　茯苓（各一两）补骨脂（炒，四两）

神曲糊丸，桐子大。每服七八十丸，或百丸，滚白汤送下。

## 复阳丹（二十）

治阴寒呕吐泄泻，腹痛寒疝等证。

+ 附子（制）　炮姜　胡椒　北五味（炒）　炙甘草（各一两）　白面（二两，炒熟）

上为末，和匀，入温汤捣丸，桐子大。每服一钱，随证用药引送下。

## 黄芽丸（二一）

治脾胃虚寒，或饮食不化，或时多胀满泄泻，吞酸呕吐等证。此药随身常用甚妙。

+ 人参（二两）　焦干姜（三钱）

炼白蜜为丸，芡实大。常嚼服之。

## 一气丹（二二）

治脾肾虚寒，不时易泻腹痛，阳痿怯寒等证。此即参附汤之变方也。

+ 人参　制附子（各等份）

炼白蜜丸，如绿豆大。每用滚白汤送下三五分或一钱。凡药饵不便之处，或在途次，随带此丹最妙。

## 九气丹（二三）

治脾肾虚寒如五德丸之甚者。

+ 熟地（八两）　制附子（四两）　肉豆蔻（面炒，二两）　焦姜　吴茱萸　补骨脂（酒炒）　荜茇（炒）　五味子（炒。各二两）　粉甘草（炒，一两）

炼白蜜为丸，或山药糊丸，如桐子大。每服六七十丸或百丸，滚白汤下。如气虚者，加人参，或二两，或四两，尤妙甚。

## 温脏丸（二四）

治诸虫积既逐而复生者，多由脏气虚寒，宜温健脾胃以杜其源，此方主之。

+ 人参（随宜用，无亦可）　白术（米泔浸炒）　当归（各四两）　芍药（酒炒焦）　茯苓　川椒（去合口者，炒出汗）　细榧肉　使君子（煨，取肉）　槟榔（各二两）　干姜（炮）　吴茱萸（汤泡一宿，炒。各一两）

上为末，神曲糊为丸，桐子大。每服五七十丸或百丸，饥时白汤下。如脏寒者，加制附子一二两。脏热者，加黄连一二两。

## 圣术煎（二五）

治饮食偶伤，或吐或泻，胸膈痞闷，或胁肋疼痛，或过用克伐等药，致伤脏气，有同前证而脉息无力，气怯神倦者，速宜用此，不得因其虚痞虚胀而畏用白术，此中虚实之机，贵乎神悟也。若痛胀觉甚者，即以此煎送神香散最妙。若用治寒湿泻痢呕吐，尤为圣药。

+ 白术（用冬术味甘佳者五六七八钱，炒，或一二两）　干姜（炒）　肉桂（各一二钱）陈皮（酌用，或不用）

水一盅半，煎七分，温热服。若治虚寒泻痢呕吐等证，则人参、炙甘草之类，当任意加用。若治中虚感寒，则麻黄、柴胡亦任意加用。

# 固阵
## 秘元煎（一）

治遗精带浊等病。此方专主心脾。

+ 远志（八分，炒）　山药（二钱，炒）　芡实（二钱，炒）　枣仁（炒，捣碎，二钱）　白术（炒）　茯苓（各钱半）　炙甘草（一钱）　人参（一二钱）　五味（十四粒。畏酸者去之）　金樱子（去核，二钱）

水二盅，煎七分。食远服。此治久遗无火，不痛而滑者，乃可用之。如尚有火觉热者，加苦参一二钱。

如气大虚者，加黄芪一二三钱。

## 固阴煎（二）

治阴虚滑泄，带浊淋遗，及经水因虚不固等证。此方专主肝肾。

+ 人参（随宜）　熟地（三五钱）　山药（炒，二钱）　山茱萸（一钱半）　远志（七分，炒）　炙甘草（一二钱）　五味（十四粒）　菟丝子（炒香，二三钱）

水二盅，煎七分。食远温服。如虚滑遗甚者，加金樱子肉二三钱，或醋炒文蛤一钱，或乌梅二个。如阴虚微热而经血不固者，加川续断二钱。如下焦阳气不足而兼腹痛溏泄者，加补骨脂、吴茱萸之类，随宜用之。如肝肾血虚，小腹痛而血不归经者，加当归二三钱。如脾虚多湿，或兼呕恶者，加白术一二钱。如气陷不固者，加炒升麻一钱。如兼心虚不眠，或多汗者，加枣仁二钱，炒用。

## 菟丝煎（三）

治心脾气弱，凡遇思虑劳倦即苦遗精者，宜此主之。

+ 人参（二三钱）　山药（炒，二钱）　当归（钱半）　菟丝子（制炒，四五钱）　枣仁（炒）　茯苓（各钱半）　炙甘草（一钱或五分）　远志（制，四分）　鹿角霜（为末，每服加入四五匙）

上用水一盅半，煎成，加鹿角霜末调服，食前。或加白术一二钱。

## 惜红煎（四）

治妇人经血不固，崩漏不止，及肠风下血等证。

+ 白术　山药　炙甘草　地榆　续断（炒）　芍药（炒）　北五味（十四粒）　荆芥穗（炒）　乌梅（二枚）

水一盅半，煎七分。食远服。如火盛者，加黄连、黄芩。如脾虚兼寒，脾泄者，加破故纸、人参。

## 苓术菟丝丸（五）

治脾肾虚损，不能收摄，以致梦遗精滑困倦等证。

+ 白茯苓　白术（米泔洗，炒）　莲肉（去心。各四两）　五味（二两，酒蒸）　山药（炒，二两）　杜仲（酒炒，三两）　炙甘草（五钱）　菟丝子（用好水淘净，入陈酒浸一日，文火煮极烂，捣为饼，焙干为末，十两）

上用山药末以陈酒煮糊为丸，桐子大。空心滚白汤或酒下百余丸。如气虚神倦，不能收摄者，加人参三四两尤妙。

## 固真丸（六）

治梦遗精滑。

+ 菟丝子（一斤，淘洗净，用好酒浸三日，煮极熟，捣膏，晒干。或用净白布包蒸亦佳）牡蛎（煅，四两）　金樱子（去子，蒸熟，四两）　茯苓（酒拌蒸晒，四两）

上蜜丸，空心好酒送下三钱，或盐汤亦可。

## 黏米固肠糕（七）

治脾胃虚寒，或因食滞气滞，腹痛泄泻久不止者，多服自效。

用白糯米滚汤淘洗，炒香熟为粉，每粉一两，加干姜末炒熟者二分半，白糖二钱，拌匀，于饥时用滚水调服一二两。如有微滞者，加陈皮炒末二分，或砂仁末一分俱妙。一法用陈老米粉亦妙。此与古方固类四九泄泻经验方大同小异，并补阵养元粉略同。

## 玉关丸（八）

治肠风血脱，崩漏带浊不固，诸药难效者，宜用此丸兼煎药治之。及泻痢滑泄不能止者，亦宜用此。

+ 白面（炒熟，四两）　枯矾（二两）　文蛤（醋炒黑，二两）　北五味（一两，炒）　诃子（二两，半生半炒）

上为末，用熟汤和丸，梧子大。以温补脾肾等药随证加减煎汤送下，或人参汤亦可。如血热妄行者，以凉药送下。

## 巩堤丸（九）

治膀胱不藏，水泉不止，命门火衰，小水不禁等证。

+ 熟地（二两）　菟丝子（酒煮，二两）　白术（炒，二两）　北五味　益智仁（酒炒）故纸（酒炒）　附子（制）　茯苓　家韭子（炒。各一两）

上为末，山药糊丸，如桐子大。每服百余丸，空心滚汤，或温酒下。如兼气虚，必加人参一二两更妙。

## 敦阜糕（十）

治久泻久痢，肠滑不固妙方，及妇人带浊最佳。

+ 白面（炒黄，二两）　冬白术（炒黄，一两）　破故纸（炒，五钱）

上共为末。临服时加白糖，随宜用清滚汤，食前调服如糕法。如胃寒者，每一两加干姜炒末五分或一钱。如气有不顺，或痛，或呕，每末一两，加丁香一钱。如滑泄不禁者，每两加粟壳末炒黄一钱。若以作丸，则宜三味等份用，即名敦阜丸。

# 因阵
## 逍遥饮（一）

治妇人思郁过度，致伤心脾冲任之源，血气日枯，渐至经脉不调者。

+ 当归（二三钱）　芍药（钱半）　熟地（三五钱）　枣仁（二钱，炒）　茯神（钱半）远志（制，三五分）　陈皮（八分）　炙甘草（一钱）

水二盅，煎七分。食远温服。如气虚者，加人参一二钱。如经水过期兼痛滞者，加酒炒香附一二钱。

## 决津煎（二）

治妇人血虚经滞，不能流畅而痛极者，当以水济水，若江河一决而积垢皆去，宜用此汤，随证加减主之。此用补为泻之神剂也。如气虚者，宜少用香、陈之类，甚者不用亦可。

+ 当归（三五钱，或一两）　泽泻（一钱半）　牛膝（二钱）　肉桂（一二三钱）　熟地（二三钱，或五七钱，或不用亦可）　乌药（一钱，如气虚者不用亦可）

水二盅，煎七八分。食前服。如呕恶者，加焦姜一二钱。如阴滞不行者，非加附子不可。如气滞而痛胀者，加香附一二钱，或木香七八分。如血滞血涩者，加酒炒红花一二钱。如小腹不暖而痛极者，加吴茱萸七八分。如大便结涩者，加肉苁蓉一二三钱，微者以山楂代之。

## 五物煎（三）

治妇人血虚凝滞，蓄积不行，小腹痛急，产难经滞，及痘疮血虚寒滞等证，神效。此即四物汤加肉桂也。

+ 当归（三五七钱）　熟地（三四钱）　芍药（二钱，酒炒）　川芎（一钱）　肉桂（一二三钱）

水一盅半，煎服。兼胃寒或呕恶者，加干姜炮用。水道不利，加泽泻或猪苓。气滞者，加香附或丁香、木香、砂仁、乌药。阴虚疝痛者，加小茴香。血瘀不行，脐下若覆杯，渐成积块者，加桃仁或酒炒红花。痘疮血虚寒胜，寒邪在表者，加细辛、麻黄、紫苏之属。

## 调经饮（四）

治妇人经脉阻滞，气逆不调，多痛而实者。

+ 当归（三五钱）　牛膝（二钱）　山楂（一二钱）　香附（二钱）　青皮　茯苓（各一钱半）

水二盅，煎七分。食远服。如因不避生冷而寒滞其血者，加肉桂、吴茱萸之类。如兼胀闷者，加厚朴一钱，或砂仁亦可。如气滞者，加乌药二钱，或痛在小腹者，加小茴香一钱半。

## 通瘀煎（五）

治妇人气滞血积，经脉不利，痛极拒按，及产后瘀血实痛，并男女血逆血厥等证。

+ 归尾（三五钱）　山楂　香附　红花（新者，炒黄。各二钱）　乌药（一二钱）　青皮（钱半）　木香（七分）　泽泻（钱半）

水二盅，煎七分，加酒一二小盅。食前服。兼寒滞者，加肉桂一钱，或吴茱萸五分。火盛内热，血燥不行者，加炒栀子一二钱。微热血虚者，加芍药二钱。血虚涩滞者，加牛膝。血瘀不行者，加桃仁三十粒，去皮尖用，或加苏木、延胡索之类。瘀极而大便结燥者，加大黄一二三钱，或加芒硝、蓬术亦可。

## 胎元饮（六）

治妇人冲任失守，胎元不安不固者，随证加减用之。或间日，或二三日，常服一二剂。

+ 人参（随宜）　当归　杜仲　芍药（各二钱）　熟地（二三钱）　白术（钱半）　炙甘草（一钱）　陈皮（七分。无滞者不必用）

水二盅，煎七分。食远服。如下元不固而多遗浊者，加山药、补骨脂、五味之类。如气分虚甚者，倍白术，加黄芪。但芪、术气浮，能滞胃口，倘胸膈有饱闷不快者，须慎用之。如虚而兼寒多呕者，加炮姜七八分或一二钱。如虚而兼热者，加黄芩一钱五分，或加生地二钱，去杜仲。如阴虚小腹作痛，加枸杞二钱。如多怒气逆者，加香附无妨，或砂仁亦妙。如有所触而动血者，加川续断、阿胶各一二钱。如呕吐不止，加半夏一二钱，生姜三五片。

## 固胎煎（七）

治肝脾多火多滞而屡堕胎者。

+ 黄芩（二钱）　白术（一二钱）　当归　芍药　阿胶（各钱半）　陈皮（一钱）　砂仁（五分）

水一盅半，煎服。

## 凉胎饮（八）

治胎气内热不安等证。

+ 生地　芍药（各二钱）　黄芩　当归（各一二钱）　甘草（生，七分）　枳壳　石斛（各一钱）　茯苓（钱半）

水一盅半，煎七分。食远温服，如热甚者，加黄柏一二钱。

## 滑胎煎（九）

胎气临月，宜常服数剂，以便易生。

+ 当归（三五钱）　川芎（七分）　杜仲（二钱）　熟地（三钱）　枳壳（七分）　山药（二钱）

水二盅，煎八九分。食前温服。如气体虚弱者，加人参、白术，随宜用之。如便实多滞者，加牛膝一二钱。

## 殿胞煎（十）

治产后儿枕疼痛等证如神。

+ 当归（五七钱，或一两）　川芎　炙甘草（各一钱）　茯苓（一钱）　肉桂（一二钱，或五七分）

水一盅，煎八分。热服。如脉细而寒或呕者，加干姜炒黄色一二钱。如血热多火者，去肉桂，加酒炒芍药一二钱。如脉弱阴虚者，加熟地三五钱。如气滞者，加香附一二钱，或乌药亦可。腰痛加杜仲一二钱。

## 脱花煎（十一）

凡临盆将产者，宜先服此药催生最佳，并治产难经日，或死胎不下俱妙。

+ 当归（七八钱或一两）　肉桂（一二钱或三钱）　川芎　牛膝（各二钱）　车前子（钱半）　红花（一钱。催生者，不用此味亦可）

水二盅，煎八分。热服，或服后饮酒数杯亦妙。若胎死腹中，或坚滞不下者，加朴硝三五钱即下。若气虚困剧者，加人参随宜。若阴虚者，必加熟地三五钱。

## 九蜜煎（十二）

治产后阳气虚寒，或阴邪入脏，心腹疼痛，呕吐不食，四肢厥冷。此与大岩蜜汤略同而稍胜之。

+ 当归　熟地（各三钱）　芍药（酒炒焦）　茯苓（各钱半）　炙甘草　干姜（炒）　肉桂　北细辛（各一钱）　吴茱萸（制，五分）

水二盅，煎服。

## 清化饮（十三）

治妇人产后因火发热，及血热妄行，阴亏诸火不清等证。

+ 芍药　麦冬（各二钱）　丹皮　茯苓　黄芩　生地（各二三钱）　石斛（一钱）

水一盅半，煎七分。食远温服。如觉骨蒸多汗者，加地骨皮一钱半。热甚而渴或头痛者，加石膏一二三钱。下热便涩者，加木通一二钱，或黄柏、栀子皆可随证用之。如兼外邪发热，加柴胡一二钱。愚按：丹溪云：芍药酸寒，大伐发生之气，产后忌用之。此亦言之过也。夫芍药之寒，不过于生血药中稍觉其清耳，非若芩连辈之大苦大寒者也。使芍药犹忌如此，则他之更寒者，尤为不可用矣。余每见产家过慎者，或因太暖，或因年力方壮，而饮食药饵太补过度，以致产后动火者，病热极多。若尽以产后为虚，必须皆补，岂尽善哉？且芍药性清，微酸而收，最宜于阴气散失之证，岂不为产后之要药乎？不可不辨也。

## 毓麟珠（十四）

治妇人气血俱虚，经脉不调，或断续，或带浊，或腹痛，或腰酸，或饮食不甘，瘦弱不孕，服一二斤即可受胎。凡种子诸方，无以加此。

+ 人参　白术（土炒）　茯苓　芍药（酒炒。各二两）　川芎　炙甘草（各一两）　当归　熟地（蒸捣。各四两）　菟丝子（制，四两）　杜仲（酒炒）　鹿角霜　川椒（各二两）

上为末，炼蜜丸，弹子大。每空心嚼服一二丸，用酒或白汤送下，或为小丸吞服亦可。如男子制服，宜加枸杞、胡桃肉、鹿角胶、山药、山茱萸、巴戟肉各二两。如女人经迟腹痛，宜加酒炒破故、肉桂各一两，甚者再加吴茱萸五钱，汤泡一宿炒用。如带多，腹痛，加破故一两，北五味五钱，或加龙骨一两，醋煅用。如子宫寒甚，或泄或痛，加制附子、炮干姜随宜。如多郁怒，气有不顺，而为胀为滞者，宜加酒炒香附二两，或甚者再加沉香五钱。如血热多火，经早内热者，加川续断、地骨皮各二两，或另以汤剂暂清其火，而后服此，或以汤引酌宜送下亦可。

## 赞育丹（又十四）

治阳痿精衰，虚寒无子等证妙方。

+ 熟地（八两，蒸捣）　白术（用冬术，八两）　当归　枸杞（各六两）　杜仲（酒炒）　仙茅（酒蒸一日）　巴戟肉（甘草汤炒）　山茱萸　淫羊藿（羊脂拌炒）　肉苁蓉（酒洗去甲）　韭子（炒黄。各四两）　蛇床子（微炒）　附子（制）　肉桂（各二两）

上炼蜜丸服。或加人参、鹿茸亦妙。

## 柴归饮（十五）

治痘疮初起，发热未退，无论是痘是邪，疑似之间，均宜用此平和养营之剂以为先着。有毒者可托，有邪者可散，实者不致助邪，虚者不致损气。凡阳明实热邪盛者，宜升麻葛根汤；如无实邪，则悉宜用此增减主之。

+ 当归（二三钱）　芍药（或生或炒，一钱半）　柴胡（一钱或钱半）　荆芥穗（一钱）　炙甘草（七分，或一钱）

水一盅半，煎服。或加生姜三片。血热者，加生地。阴虚者，加熟地。气虚脉弱者，加人参。虚寒者，加炮姜、肉桂。火盛者，加黄芩。热渴者，加干葛。腹痛者，加木香、砂仁。呕恶者，加炮姜、陈皮。若治麻疹，或以荆芥易干葛。阴寒盛而邪不能解者，加麻黄、桂枝。

## 疏邪饮（十六）

治痘疹初起发热，凡血气强盛，无藉滋补者，单宜解邪，用此方为主，以代升麻葛根汤及苏葛汤等方，最为妥当。

+ 柴胡（倍用）　芍药（倍用，酒炒）　苏叶　荆芥穗　炙甘草（减半）

水一盅半，煎服。无火者，加生姜三片。火盛内热者，加黄芩。渴者，加干葛。

## 凉血养营煎（十七）

治痘疮血虚血热，面红热渴，或色燥不起，及便结溺赤，凡阳盛阴虚等证，悉宜用此。

生地黄　当归　芍药　生甘草　地骨皮　紫草　黄芩　红花

水一盅半，煎服，量儿大小加减用之。渴，加天花粉。肌热无汗，加柴胡。热毒甚者，加牛蒡子、木通、连翘之属。血热毒不透者，加犀角。

## 柴葛煎（十八）

治痘疹表里俱热，散毒养阴，及瘟疫等证。

柴胡　干葛　芍药　黄芩　甘草　连翘

水一盅半，煎服。

## 搜毒煎（十九）

解痘疹热毒炽盛，紫黑干枯，烦热便结纯阳等证。

+ 紫草　地骨皮　牛蒡子　杵黄芩　木通　连翘　蝉蜕　芍药（等份）

水一盅半，煎服。渴者，加天花粉、麦门冬。阳明热甚，头面牙龈肿痛者，加石膏、知母。大肠干结实，脐腹实胀者，加大黄、芒硝。血热妄行者，加犀角、童便。小水热闭者，加山栀、车前子。兼表热者，加柴胡。

## 六物煎（二十）

治痘疹血气不充，随证加减用之，神效不可尽述。并治男妇气血俱虚等证。

+ 炙甘草　当归　熟地（或用生地）　川芎（三四分，不宜多）　芍药（俱随宜加减）　人参（或有或无，随虚实用之。气不虚者不必用）

上㕮咀，用水煎服。如发热不解，或痘未出之先，宜加柴胡以疏表，或加防风佐之。如见点后，痘不起发，或起而不灌，或灌而浆薄，均宜单用此汤，或加糯米、人乳、好酒、肉桂、川芎以助营气。如气虚痒塌不起，加穿山甲炒用。如红紫血热不起，宜加紫草或犀角。如脾气稍滞者，宜加陈皮、山楂。如胃气虚寒多呕者，加干姜炒用，或加丁香。如腹痛兼滞者，加木香、陈皮。表虚气陷不起，或多汗者，加黄芪。气血俱虚，未起未灌而先痒者，加肉桂、白芷。如元气大虚，寒战咬牙泄泻，宜去芍药，加黄芪、大附子、干姜、肉桂。

## 六气煎（二一）

治痘疮气虚，痒塌倒陷，寒战咬牙，并治男妇阳气虚寒等证。

+ 黄芪（炙）　肉桂　人参　白术　当归　炙甘草

上㕮咀，水煎服。加减法照前六物煎。

## 九味异功煎（二二）

治痘疮寒战咬牙倒陷，呕吐泄泻，腹痛虚寒等证。用代陈氏十二味异功散等方。

+ 人参（二三钱）　黄芪（炙，一二钱）　当归　熟地（各二三钱）　炙甘草（七分，或一钱）　丁香（三五分，或一钱）　肉桂（一钱）　干姜（炮，一二钱）　制附子（一二钱）

上量儿大小加减，用水一盅半，煎七分，徐徐与服之。如泄泻腹痛，加肉豆蔻面炒一钱，或加白术一二钱。

## 透邪煎（二三）

凡麻疹初热未出之时，惟恐误药，故云未出之先，不宜用药，然解利得宜，则毒必易散而势自轻减，欲求妥当，当先用此方为主。

+ 当归（二三钱）　芍药（酒炒，一二钱）　防风（七八分）　荆芥（一钱）　炙甘草（七分）　升麻（三分）

水一盅半，煎服。如热甚脉洪滑者，加柴胡一钱。此外，凡有杂证，俱可随宜加减。

## 牛膝煎（二四）

截疟大效。凡邪散已透而血气微虚者，宜此主之。

+ 牛膝（二钱）　当归　陈皮（各三钱）

上用好酒一盅，浸一宿，次早加水一盅，煎至八分。温服。

## 何人饮（二五）

截疟如神。凡气血俱虚，久疟不止，或急欲取效者，宜此主之。

+ 何首乌（自三钱以至一两，随轻重用之）　当归（二三钱）　人参（三五钱，或一两，随宜）　陈皮（二三钱。大虚者不必用）　煨生姜（三片，多寒者用三五钱）

水二盅，煎八分。于发前二三时，温服之。若善饮者，以酒一盅，浸一宿，次早加水一盅煎服亦妙。再煎不必用酒。

## 追疟饮（又二五）

截疟甚佳。凡血气未衰，屡散之后而疟有不止者，用此截之，已经屡验。

+ 何首乌（一两，制）　当归　甘草　半夏　青皮　陈皮　柴胡（各三钱）

上用井水、河水各一盅，煎一盅，渣亦如之，同露一宿。次早温服一盅，饭后食远再服一盅。

## 木贼煎（二六）

凡疟疾形实气强，多湿多痰者，宜此截之，大效。

+ 半夏　青皮（各五钱）　木贼　厚朴（各三钱）　白、苍术　槟榔（各一钱）

用陈酒二盅，煎八分，露一宿。于未发之先二时，温服。

## 牙皂散（二七）

治胃脘痛剧，诸药不效者，服此如神。

用牙皂烧存性，以烟将尽为度，研末。用烧酒调服一钱许即效。

## 荔香散（二八）

治疝气痛极。凡在气分者，最宜用之，并治小腹

气痛等证，神效。又心腹久痛方如后。

+ 荔枝核（炮微焦）　大茴香（等份。炒）

上为末，用好酒调服二三钱。如寒甚者，加制过吴茱萸减半用之。凡心腹胃脘久痛，屡触屡发者，惟妇人多有之，用荔枝核一钱，木香八分，为末，每服一钱，清汤调服，数服除根。

## 豕膏（二九）

《内经》曰：痈发于嗌中，名曰猛疽，猛疽不治，化为脓，脓不泻，塞咽，半日死；其化为脓者，泻则合豕膏，冷食，三日已。此必以猪板油炼净服之也。

又万氏方：治肺热暴喑。用猪脂一斤，炼过，入白蜜一斤，再炼少顷，滤净冷定，不时挑服一匙，即愈。按：此方最能润肺润肠，凡老人痰嗽不利及大肠秘结者，最宜用之。

又《千金方》：治关格闭塞。用猪脂、姜汁各二升，微火煎至二升，加酒五合和煎，分服之。

愚意先以当归半斤，浓煎取汁，炼过猪脂一斤，同炼去其水气，乃入白蜜一斤，再炼少顷，滤净收贮，不时挑服，用治老人之秘结，及噎膈闭结等症，必无不妙。如果阳气不行者，仍加生姜四两，同当归煎入；或宜酒者，以酒送服亦可。或气有不利者，加杏仁二两，去皮尖，同前煎入皆妙。或有滞者，当以饧代蜜更妙。是即《内经》所谓以辛润之也。

## 罨伤寒结胸法（三十）

凡病伤寒结胸，其有中气虚弱，不堪攻击内消者，须以此法外罨之，则滞行邪散，其效如神。

+ 葱白头　生姜　生萝卜（此味加倍。如无，以子代之）

上用葱姜各数两，萝卜倍之，共捣一处炒热，用手巾或白布包作大饼，罨胸前胀痛处。此药须分二包，冷则轮换罨之，无不即时开通，汗出而愈。但不宜太热，恐炮烙难受也。又法：以大蒜一二十头，捣烂，摊厚纸或薄绢上，贴于胀处，少顷即散。用治一切胀痛，无不神妙。

## 连翘金贝煎（三一）

治阳分痈毒，或在脏腑肺膈胸乳之间者，此方最佳，甚者连用数服，无有不愈。

+ 金银花　贝母（土者更佳）　蒲公英　夏枯草（各三钱）　红藤（七八钱）　连翘（一两，或五七钱）

用好酒二碗，煎一碗服。服后暖卧片时。火盛烦渴乳肿者，加天花粉。若阳毒内热，或在头顶之间者，用水煎亦可。

## 连翘归尾煎（三二）

治一切无名痈毒，丹毒流注等毒，有火者最宜用之。

+ 连翘（七八钱）　归尾（三钱）　甘草（一钱）　金银花　红藤（各四五钱）

用酒煎服如前。如邪热火盛者，加槐蕊二三钱。

## 桔梗杏仁煎（三三）

此桔梗汤之变方也。治咳嗽吐脓，痰中带血，或胸膈隐痛，将成肺痈者，此方为第一。

+ 桔梗　杏仁　甘草（各一钱）　阿胶　金银花　麦冬　百合　夏枯草　连翘（各二钱）　贝母（三钱）　枳壳（钱半）　红藤（三钱）

水二盅，煎八分。食远服。如火盛兼渴者，加天花粉二钱。

## 当归蒺藜煎（三四）

治痈疽疮疹血气不足，邪毒不化，内无实热而肿痛淋漓者，悉宜用之。此与芍药蒺藜煎相为奇正也，当酌其详。

+ 当归　熟地　芍药（酒炒）　何首乌（各二钱）　炙甘草　防风　川芎　荆芥穗　白芷（各一钱）　白蒺藜（炒捣碎，三钱，或五钱）

上或水或酒，用二盅煎服，然水不如酒。或以水煎服后，饮酒数杯以行药力亦可。阳虚不能化毒者，加桂枝，甚者再加干姜、附子。气虚不化者，加黄芪、人参。毒陷不能外达者，加穿山甲或皂刺。

## 芍药蒺藜煎（三五）

治通身湿热疮疹，及下部红肿热痛诸疮，神效。外以螵蛸粉敷之。

+ 龙胆草　栀子　黄芩　木通　泽泻（各钱半）　芍药　生地（各二钱）　白蒺藜（连刺捶碎，五钱，甚者一两）

水二盅，煎八分，食远服。如火不甚者，宜去龙胆、栀子，加当归、茯苓、薏仁之属。如湿毒甚者，加土茯苓五钱或一、二两。

## 降痈散（三六）

治痈疽诸毒，消肿止痛散毒，未成者即消，已成者敛毒速溃可愈。若阳毒炽盛而疼痛势凶者，宜先用此方，其解毒散毒之功，神效最速。若坚顽深固者，宜用后方。

+ 薄荷（辛佳者，用叶）　野菊花（连根叶各一握）　土贝母（半之）　茅根（一握）

上干者可为末，鲜者可捣烂，同贝母研匀，外将茅根煎浓汤去渣，用调前末，乘热敷患处，仍留前剩汤炖暖，不时润于药上。但不可用冷汤，冷则不散不行，反能为痛。约敷半日即宜换之，真妙方也。

后方：凡疽毒坚顽深固，及结核痰滞，宜用此方。

+ 脑荷（倍用）　生南星　土贝母　朴硝（各等份）　石灰（风化者，亦倍用，或倍倍用之）

上同为末，用盐卤调杵稠粘，敷患处，经宿，干即易之，不必留头，若脓成者留头亦可。或炒热摊绢上，隔绢贴之亦可。或用麻油调，或用热茅根汤调亦可。若欲止痛速效，加麝香或冰片少许更妙。

## 百草煎（三七）

治百般痈毒诸疮，损伤疼痛，腐肉肿胀，或风寒湿气留聚，走注疼痛等证，无不奇效。

+ 百草（凡田野山间者，无论诸品，皆可取用，然犹以山草为胜，辛香者佳。冬月可用干者，须预为收采之）

上不论多寡，取以多，煎浓汤，乘热熏洗患处，仍用布帛蘸熨良久，务令药气蒸透，然后敷贴他药，每日二三次不拘，但以频数为善。盖其性之寒者可以除热，热者可以散寒，香者可以行气，毒者可以解毒，无所不用，亦无所不利。汤得药性则汤气无害，药得汤气则药力愈行。凡用百草以煎膏者，其义亦此。此诚外科中最要最佳之法，亦传之方外人者也。若洗水鼓肿胀，每次须用草二三十斤，煎浓汤二三锅，用大盆盛贮，以席簟遮风熏洗良久，每日一次或二次，内服廓清饮分利等剂妙甚。

## 螵蛸散（三八）

治湿热破烂，毒水淋漓等疮，或下部、肾囊、足股肿痛，下疳诸疮，无不神效。又海藏治下疳方，在外科下疳门。

+ 海螵蛸（不必浸淡）　人中白（或人中黄，硇砂亦可。等份）

上为细末。先以百草多煎浓汤，乘热熏洗，后以此药掺之。如干者，以麻油或熬熟猪油，或蜜水调敷之。若肿而痛甚者，加冰片少许更妙。若湿疮脓水甚者，加密陀僧等份，或煅过官粉亦可，或煅制炉甘石更佳。

## 肠痈秘方（三九）

凡肠痈生于小肚角，微肿而小腹隐痛不止者是。若毒气不散，渐大内攻而溃，则成大患，急宜以此药治之。

先用红藤一两许，以好酒二碗，煎一碗。午前一服，醉卧之。午后用紫花地丁一两许，亦如前煎服，服后痛必渐止为效，然后服后末药除根神妙。

+ 当归（五钱）　蝉蜕　僵蚕（各二钱）　天龙　大黄（各一钱）　石䗶蚆（五钱，此草药也）　老蜘蛛（二个，捉放新瓦上，以酒盅盖定，外用火煅干存性）

上共为末，每空心用酒调送一钱许，日逐渐服，自消。

## 槐花蕊（四十）

治杨梅疮、下疳神方。

凡棉花疮毒及下疳初感，或毒盛经久难愈者，速用新槐蕊拣净，不必炒，每食前用清酒吞下三钱许，早午晚每日三服，服至二三升，则热毒尽去，可免终身除毒之患，亦无寒凉败脾之虑，此经验神方也。如不能饮，即用滚水、盐汤俱可送下，但不及酒送之效捷也。

## 飞丹散（四一）

治寒湿风湿脚腿等疮。

+ 飞丹　人中黄（白更妙）　轻粉　水粉（各等份）

为末，凡湿烂者可以干掺，外用油纸包盖。若干陷者，以猪骨髓或猪油调贴之。先以百草煎汤，乘热熏洗，然后贴之，日洗数次妙。

## 棉花疮点药（四二）

+ 杏仁（取霜）　轻粉（真者）

二味等份为末，敷于疮上，二三日即痂脱而落。

又武定侯方：用雄黄钱半，杏仁三十粒去皮，轻粉一钱，同为末，用雄猪胆汁调敷之。二三日即愈，百发百中，天下第一方。

## 鸡子黄连膏（四三）

治火眼暴赤疼痛，热在肤腠，浅而易解者，用此点之，数次可愈。若热由内发，火在阴分者，不宜外用凉药，非惟不能去内热，而且以闭火邪也。用鸡子一枚，开一小窍，单取其清，盛以瓷碗，外用黄连一钱，研为粗末，掺于鸡子清上，用箸彻底速打数百，使成浮沫，约得半碗许，即其度矣。安放少顷，用箸拨开浮沫，倾出清汁，用点眼眦，勿得紧闭眼胞，挤出其药，必热泪涌出，数次即愈。内加冰片少许尤妙。若鸡子小而清少者，加水二三匙同打亦可。

## 金露散（四四）

治赤目肿痛、翳障诸疾。

+ 天竺黄（择辛香者用）　海螵蛸（不必浸洗）　月石（各一两）　朱砂（飞）　炉甘石（片子者佳，煅淬童便七次，飞净。各八钱）

上为极细末，瓷瓶收贮。每用时旋取数分，研入冰片少许。诸目疾皆妙。若治内外眦障，取一钱许，加珍珠八厘，胆矾三厘。内珍珠须放豆腐中蒸熟用。若烂弦风眼，每一钱加铜绿、飞丹各八厘。如赤眼肿痛，每一钱加乳香、没药各半分。

## 二辛煎（四五）

治阳明胃火，牙根口舌肿疼不可当，先用此汤漱之，漱后敷以三香散，或仍服清胃等药以治其本。

+ 北细辛（三钱）　生石膏（一两）

上二味，用水二碗，煎一碗。乘热频漱之。

## 冰玉散（四六）

治牙疳牙痛，口疮齿衄喉痹。

+ 生石膏（一两）　月石（七钱）　冰片（三分）　僵蚕（一钱）

上为极细末，小瓷瓶盛贮，敷之吹之。

## 冰白散（四七）

治口舌糜烂，及走马牙疳等证。

+ 人中白（倍用之）　冰片（少许）　铜绿（用醋制者）　杏仁（二味等份）

上为细末，敷患处。此方按之古法，有以人中白七分，与枯矾三分同用者。又有以蜜炙黄柏，与人中白等份，仍加冰片同用者，是皆可师之法，诸当随宜用之。

## 代匙散（四八）

治喉痹。

+ 月石　石膏（各一钱）　脑荷（五分）　胆矾（五分）　粉草（三分）　僵蚕（炒，五分）　冰片（一分）　皂角（炙烟尽，五分）

上为细末，用竹管频吹喉中。加牛黄五分更佳。

## 三香散（四九）

治牙根肿痛。

+ 丁香　川椒（取红。等份）　冰片（少许）

上为末，敷痛处。如无川椒，以荜茇代之亦可。

## 固齿将军散（五十）

治牙痛牙伤，胃火糜肿，久之牢牙固齿。

+ 锦纹大黄（炒微焦）　杜仲（炒半黑。各十两）　青盐（四两）

上为末，每日清晨擦漱，火盛者咽之亦可。

## 熏疥方（五一）

+ 朱砂　雄黄　银朱（各三分，同研）　大枫子　木鳖子（各三个）

上将大枫、木鳖先捣碎，乃入前三味拌匀，外以干艾铺卷成筒，约长二寸许足矣。凡熏时，须将全身疥痂悉行抓破，熏之始效。后五六日，复熏一筒，无不悉愈。

## 杖丹膏（五二）

+ 猪板油（半斤）　黄占（二两）　轻粉（三钱）　水银（三钱）　冰片（三分）

先将水银、轻粉同研细，俟猪油熬熟，去滓，先下黄占熔化，后入末药，搅匀收贮，以水浸二三时，令出火毒。用竹纸摊贴，觉热即换，轻者即愈，重者不过旬日。

## 银朱烟（五三）

治头发生虱，及诸疮之有虫者。

用银朱四五分，揩擦厚纸上，点着，置一干碗中，上用一湿碗露缝覆之，其烟皆着于湿碗之上，乃用纸揩擦发中，覆以毡帽，则虮虱皆尽矣。此烟以枣肉和捻作饼，或作丸，或擦于猪鸡熟肝之间，用贴诸疮癣之有虫者。及虫蚀肛门者，以棉裹枣丸纳肛门中一宿，无不神效。须留棉带在外，以便出之。

## 雷火针（五四）

治风寒湿毒之气留滞经络，而为痛为肿不能散者。

五月五日取东引桃枝，去皮，两头削如鸡子尖样，长一二寸许。针时以针向灯上点着，随用纸三五层，或布亦可，贴盖患处，将热针按于纸上，随即念咒三遍，病深者再燃再刺之，立愈。咒曰：天火地火，三昧真火，针天天开，针地地裂，针鬼鬼灭，针人人得长生，百病消除，万病消灭。吾奉太上老君急急如律令。

又雷火针新方，乃以药为针者，其法更妙。

+ 白芷　独活　川芎　细辛　牙皂　穿山甲（炮，倍用）　丁香　枳壳　松香　雄黄　乳香　没药　杜仲　桂枝（各一钱）　硫黄（二钱）　麝香（不拘）　熟艾（二三两）

上捣为粗末，和匀，取艾铺底，掺药于上，用上好皮纸卷筒，先须用丝绊约两头，防其伸长，然后加纸再擀，务令极实，粗如鸡子尖样，是其度也。乃用鸡子清尽刷外层，卷而裹之，阴干。用法如前。一方有巴豆仁八分，斑蝥三钱，去头、足、翅用。

## 疥癣光（五五）

治疥疮，搽上即愈。癣疮亦妙。

+ 松香（一钱）　水银　硫黄　枯矾（各二钱）　樟脑（各二钱，此或一钱）　麻油

上先将松香、水银加麻油少许，研如糊，后入三味，研细如膏，擦之神效。

## 鹅掌风四方（五六）

附录

+ 猪胰（一具，去油，勿经水）　花椒（三钱）

上用好酒温热，将二味同浸二三日，取胰，不时擦手，微火烘之，自愈。

又方：用白砒三钱，打如豆粒，以麻油一两熬砒至黑，去砒用油擦手，微火烘之，不过二三次即愈。

又方：用葱五六根，椎破，再用花椒一把，同入瓷瓦罐中，入醋一碗，后以滚汤冲入，熏洗数次即愈。

又方：用谷树叶煎汤温洗，以火烘干，随用柏白油擦之，再以火烘干，少顷又洗又烘，如此日行三次，不过三五日即愈。

## 秘传水银膏（五七）

擦治杨梅风毒溃烂危恶，多年不愈者，经验神方。

+ 黄柏　黄连（各一钱）　川大黄（五分。三味另研）　雄黄　胆矾　青黛　儿茶　铜青（各三分）　轻粉　枯矾（各四分）　大枫子（去油，取净霜五分，黑者勿用）　珍珠（一分半，生用）　冰片（一分半。二味另研）　人言（人壮者七厘，弱者半分，中者六厘）

上十四味为极细末，分作三份，每份约一钱八分。

番打麻　另为末。若疮重而人壮能食者，每份用五分；人弱不起者，每份用三分；中者四分。以末入前药各份内研匀。

水银　人健者，每份用一两或八九钱；中者或五六钱；卧床不起而极弱者，只可用三钱，决不可再多矣。

上先将麻、汞并前药各一份，俱入盏内，再入真芝麻油少许，用手指研开，务使汞药混为一家，渐次增油，久研，以不见汞星为度，大约如稀糊可矣。

擦法：用此药擦手足四腕动脉处，每药一份，务分擦一二日，每日早晚各擦一次，每次以六、七百数为度，擦完用布包之。擦药时，凡周身略有破伤处，俱用无麝膏药贴之，膏药须厚摊，每二日一换，换时不可经风，常须避帐幔中，冬月须用厚被暖炕，他时亦须常暖，南方则多用被褥盖垫可也。擦至七日，毒必从齿缝中发出，口吐臭涎。若口齿破烂出血，但用甘草、蜂房煎汤，候冷漱解，不可咽下。轻者只以花椒汤漱之亦可。擦处必皮破，不可畏疼而少擦也。忌盐十余日，多更好，并鱼腥、生冷、沙气、发风等物一个月，尤忌房事。外如牛肉、烧酒、团鱼之类，须忌二三年。惟荞麦面、羊肉则终身忌之。治杨梅疮初发者，五六日可愈。但每份用汞四五钱足矣。若治蛀干疳疮，或咽喉溃烂，或遍身牛皮疮癣，俱照前中治法。若治久烂臁疮，烂处难擦，则擦脚心，俱照前中治法，亦布包贴膏如前。

自擦起之日，即当服后败毒散，至七日后，发口则止。

二十四味败毒散（随前水银膏）

+ 当归　川芎　生地　熟地　芍药　牛膝　防风　荆芥　白芷　防己　忍冬　桔梗　羌活　独活　白鲜皮　薏仁　连翘　木通　陈皮　粉草　黄柏　知母　栀子　黄连

上每帖加土茯苓干者四两，鲜者须半斤，用水六碗，煎三碗，分三次，每日早午晚各服一碗。上方后四味，须察其人阴阳寒热，酌而用之。

按：上水银膏方，凡用此者，其于筋骨经络无处不到，既能追毒，亦善杀虫。若用治大麻风证，必有奇效，但未经试，故表诸此，以俟后人试用之。或于大风条择煎剂之相宜者同用尤妙。倘获济人，其幸多矣。

## 臁疮隔纸膏（五八）

+ 黄占（五两）　飞丹　铅粉（各四两）　轻粉　乳香　没药（各二钱）　冰片（三分）　麻油（春夏二两，秋冬三两）

上先将占油煎五六沸，下乳、没，再二三沸，下轻粉，随下丹粉，槐柳枝搅十余沸，取起冷定，后下冰片搅匀，瓶盛，浸水中一宿出火毒。先以苦茶洗疮净，将膏用薄油纸刺孔厚摊，间日番背面贴之，三日一换，三帖即可愈。

## 完疮散（五九）

治湿烂诸疮，肉平不敛，及诸疮毒内肉既平，而口有不收者，皆宜用此，最妙。

+ 滑石（飞，一两）　赤石脂（飞，五钱）　粉甘草（三钱）

上为末，干掺，或用麻油调敷。或加枯矾一钱，痒者极宜。若痒甚者必有虫，先用水银三四钱，同松香二钱研匀后，拌前药和匀敷之。

