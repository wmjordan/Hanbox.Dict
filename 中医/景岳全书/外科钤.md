# 经义（一）
《痈疽篇》黄帝曰：血气已调，形气乃持。余已知血气之平与不平，未知痈疽之所从生，成败之时，死生之期有远近，何以度之？可得闻乎？岐伯曰：经脉流行不止，与天同度，与地合纪。故天宿失度，日月薄蚀；地经失纪，水道流溢，草萱不成，五谷不殖，径路不通，民不往来，巷聚邑居则别离异处。血气犹然，请言其故。夫血脉营卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚则筋骨肌肉不相荣，经脉败漏，熏于五脏，脏伤故死矣。黄帝曰：愿尽闻痈疽之形，与忌曰名。岐伯曰：痈发于嗌中，名曰猛疽。猛疽不治，化为脓，脓不泻，塞咽，半日死。其化为脓者，泻则合豕膏，冷食，三日已。发于颈，名曰天疽。其痈大以赤黑，不急治，则热气下入渊腋，前伤任脉，内熏肝肺，熏肝肺十余日而死矣。阳气大发，消脑留项，名曰脑烁。其色不乐，项痛而如刺以针，烦心者死，不可治。发于肩及臑，名曰疵痈。其状赤黑，急治之，此令人汗出至足，不害五脏，痈发四五日，逞焫之。发于腋下赤坚者，名曰米疽。治之以砭石，欲细而长，疏砭之，涂以豕膏，六日已，勿裹之。其痈坚而不溃者，为马刀挟缨，急治之。发于胸，名曰井疽，其状如大豆，三四日起，不早治，下入腹，不治，七日死矣。发于膺，名曰甘疽。色青，其状如谷实KT，常苦寒热，急治之，去其寒热，十岁死，死后出脓。发于胁，名曰败疵，败疵者，女子之病也，灸之，其病大痈脓，治之，其中乃有生肉，大如赤小豆，锉䔖翘草、根各一升，以水一斗六升，煮之竭，为取三升，则强饮，厚衣坐于釜上，令汗出至足，已。发于股胫，名曰股胫疽，其状不甚变，而痈脓搏骨，不急治，三十日死矣。发于尻，名曰锐疽，其赤坚大，急治之，不治，三十日死矣。发于股阴，名曰赤施，不急治，六十日死，在两股之内，不治，十日而当死。发于膝，名曰疵痈，其状大痈，色不变，寒热，如坚石勿石，石之者死，须其柔乃石之者生。诸痈疽之发于节而相应者，不可治也。发于阳者百日死，发于阴者三十日死。发于胫，名曰兔啮，其状赤至骨，急治之，不治害人也。发于内踝，名曰走缓，其状痈也，色不变，数石其输而止其寒热，不死。发于足上下，名曰四淫，其状大痈，急治之，百日死。发于足旁，名曰厉痈，其状不大，初如小指发，急治之，去其黑者，不消辄益，不治，百日死。发于足指，名脱痈，其状赤；黑，死不治；不赤黑，不死。不衰，急斩之，不则死矣。黄帝曰：夫子言痈疽，何以别之？岐伯曰：荣卫稽留于经脉之中则血泣而不行，不行则卫气从之而不通，壅遏而不得行，故热。大热不止，热胜则肉腐，腐则为脓。然不能陷，骨髓不为焦枯，五脏不为伤，故名曰痈。黄帝曰：何谓疽？岐伯曰：热气淳盛，下陷肌肤，筋髓枯，内连五脏，血气竭，当其痈下，筋骨良肉皆无余，故命曰疽。疽者，上之皮夭以坚，上如牛领之皮；痈者，其皮上薄以泽。此其候也。

《玉版篇》黄帝曰：病之生时，有喜怒不测，饮食不节，阴气不足，阳气有余，营气不行，乃发为痈疽。阴阳不通，两热相搏，乃化为脓。小针能取之乎？岐伯曰：以小治小者其功小，以大治大者多害，故其已成脓血者，其唯砭石铍针之所取也。黄帝曰：多害者其不可全乎？岐伯曰：其在逆顺焉。以为伤者，其白眼青黑，眼小，是一逆也；纳药而呕者，是二逆也；腹痛渴甚，是三逆也；肩项中不便，是四逆也；音嘶色脱，是五逆也。除此五者为顺矣。

《寒热病篇》曰：五脏身有五部：伏兔一；腓二，腓者腨也；背三；五脏之腧四；项五。此五部有痈疽者死。凡刺之害，中而不去则精泄，不中而去则致气。精泄则病甚而恇，致气则生为痈疽也。

《生气通天论》曰：膏梁之变，足生大疔，受如持虚，汗出见湿，乃生痤痱。劳汗当风，寒薄为皶，郁乃痤。营气不从，逆于肉理，乃生痈肿，陷脉为瘘。留连肉腠。因而饱食，筋脉横解，肠澼为痔。

《阴阳别论》曰：三阳为病，发寒热，下为痈肿。

《脉度篇》曰：六腑不和，则留结为痈。

《异法方宜论》曰：东方之域，其民食鱼而嗜咸，其病皆为痈疡，其治宜砭石。故砭石者，亦从东方来。

《气穴论》曰：肉之大会为谷，肉之小会为溪。肉分之间，溪谷之会，以行荣卫，以会大气。邪溢气壅，脉热肉败，荣卫不行，必将为脓。内消骨髓，外破大腘，留于节凑，必将为败。积寒留舍，荣卫不居，卷肉缩筋，肋肘不得伸，内为骨痹，外为不仁，命曰不足，大寒留于溪谷也。

《刺节真邪论》曰：虚邪之中人也，洒淅动形，起毫毛而发腠理。其入深，内搏于骨，则为骨痹；搏于筋，则为筋挛；搏于脉中，则为血闭；不通，则为痈。虚邪之入于身也深，寒与热相搏，久留而内著，寒胜其热则骨疼内枯；热胜其寒则烂肉腐肌为脓，内伤骨，内伤骨为骨蚀。有所疾前筋，筋屈而不得伸，邪气居其间而不反，发为筋溜。有所结，气归之，卫气归之不得反，津液久留，合而为肠瘤。久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居，为昔瘤。以手按之坚，有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化为脓，无热则为肉疽。凡此数气者，其发无常处，而有常名也。病能论：黄帝问曰：人病胃脘痈者，诊当何如？岐伯对曰：诊此者，当候胃脉，其脉当沉细，沉细者气逆，逆者人迎甚盛，甚盛则热。人迎者，胃脉也。逆而盛则热聚于胃口而不行，故胃脘为痈也。帝曰：有病颈痈者，或石治之，或针灸治之而皆愈，其真安在？岐伯曰：此同名异等者也。夫痈气之息者，宜以针开除去之；夫气盛血聚者，宜石而泻之，此所谓同病异治也。

《脉要精微》论：帝曰：诸痈肿筋挛骨痛，此病安生？岐伯曰：此寒气之肿，八风之变也。帝曰：治之奈何？岐伯曰：此四时之病，以其胜治之愈也。

《厥论》曰：少阳厥逆，机关不利，机关不利者，腰不可以行，项不可以顾，发肠痈不可治，惊者死。

《寒热篇》帝曰：寒热瘰疬在于颈腋者，皆何气使然？岐伯曰：此皆鼠瘘寒热之毒气也，留于脉而不去者也。鼠瘘之本皆在于脏，其末上出于颈腋之间，其浮于脉中而未内著于肌肉，而外为脓血者，易去也。黄帝曰：去之奈何？岐伯曰：请从其本引其末，可使衰去而绝其寒热。宜按其道以予之，徐往徐来以去之，其小如麦者，一刺知，三刺而已。黄帝曰：决其死生奈何？岐伯曰：反其目视之，其中有赤脉上下贯瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死，见赤脉不下贯瞳子，可治也。

《通评虚实论》曰：所谓少针石者，非痈疽之谓也，痈疽不得顷时回。

《气交变大论》曰：岁火太过，民病身热骨痛而为浸淫；岁金太过，民病两胁下少腹痛，目赤痛，眦疡，耳无所闻。岁木不及，复则炎暑流火，湿性燥，病寒热，疮疡，痱疹痈痤；岁金不及，复则寒雨暴至，民病口疮；岁水不及，民病寒疡流水。

《五常政大论》曰：委和之纪，其病肢废，痈肿疮疡；卑监之纪，其动疡痛，分溃痈肿；赫义之纪，其病笑，疟，疮疡；坚成之纪，其动暴折，疡注。少阳司天，火气下临，鼻窒疮疡；太阳司天，寒气下临，甚则胕肿，身后痈；少阴司天，热气下临，甚则疮疡。地有高下，气有温凉，高者气寒，下者气热。故适寒凉者胀之，温热者疮。下之则胀已，汗之则疮已。

# 脉候（二）
浮数之脉，应发热，其不发热而反恶寒者，若有痛处，疮疽之谓也。

洪大之脉，其主血实，积热疮肿，凡洪大者，疮疽之病进也。脓未成者，宜下之；脓溃之后，脉见洪大则难治。若兼自利，尤为凶候。

数脉主热，浮而数者为表热，沉而数者为里热。诸紧数之脉，应发热而反恶寒者，痈疽也。仲景曰：数脉不时见，则生恶疮也。又曰：肺脉数者，生疮也。凡诸疮，脉至洪数，其内必有脓也。

实脉主邪盛，邪气盛则实也。疮疽得此，可下之；若久病虚人，则最忌之，以正不胜邪也。

滑脉多阳，或为热，或为虚。疮疽得此，脓未成者可内消，脓已溃者宜托里。所谓始为热，终为虚也。

散脉为血虚，有表无里也。凡疮毒脓溃之后，脉见洪滑粗散而烦痛不除者难治，以其正气虚、邪气实也。又曰：肢体沉重，肺脉大则毙，谓其浮散无根也。

长脉主阳气充实。伤寒得之，将欲汗解也。长而缓者，胃脉也，百病得之皆愈。故曰长则气治也。

疮脉主阴虚、血虚，脓溃后得之为宜，以脉病相应也。

弦脉主肝邪。《疮疽论》曰：弦洪相搏，内寒外热，欲发疮疽也。

紧脉主切痛积癖，凡疮疽得此，则气血留滞，邪结不散，多为痛也。

短脉主虚。经曰：短则气病，以其乏胃气也。疮疡脉短，真气虚也。诸病见之，皆为难治，尤不可攻也。

涩脉主血虚气涩。疮疡溃后，得之无妨。

沉脉为阴。疮疡得之，邪气深也。

迟脉主阳气不足，疮疡得之，溃后自愈。

缓脉无邪，长而缓者，百病皆宜。疮疡得此则易愈，以其有胃气也。

弱脉主气血俱虚，形精不足。大抵疮家之脉，凡沉迟濡弱者，皆宜托里。

微脉主虚。真气复则生，邪气胜则死。疮疡溃后，微而和者，将愈也。

细脉主阳衰。疮肿脉细而沉者，里虚而欲变证也。

虚脉空而无力，脉虚则血虚，血虚生寒，阳气不足也。疮疡得之，只宜托里，养血补气也。

软脉少神，元气弱也。凡疮疡之脉，但见虚迟软弱者，悉宜补虚、排脓、托里。

牢脉坚强，阴之亏也。凡瘰疬结肿之类，诊得牢脉者，皆不可内消也。

结促之脉，凡阴衰则促，阳衰则结。大抵结促之脉，由气血俱虚而断续者居多，疮疡得之，多宜托里。然有素禀结促者，又当以有力无力辨其虚实。实者可下，虚者不可不补。

上痈疽脉二十二种，大都微弱虚细迟缓短涩者，必气血皆虚，形精不足，俱当用补用托，不可妄攻，无待言也。即如浮滑弦洪结促等脉，此中最有疑似，亦不得以全实论治，必须详审形证，或攻或补，庶无误也。

齐氏曰：疮疡之证，若不诊候，何以知阴阳勇怯，血气聚散？又曰：脉洪大而数者，实也；细微而数者，虚也。

河间曰：脉沉实者，其邪在脏。浮大者，其邪在表。

立斋曰：痈疽未溃而脉先弱者，何以收敛？

# 论证（三）
凡疮疡之患，所因虽多，其要惟“内外”二字，证候虽多，其要惟“阴阳”二字。知此四者，则尽之矣。然内有由脏者，有由腑者；外有在皮肤者，有在筋骨者，此又其浅深之辨也。至其为病，则无非血气壅滞，营卫稽留之所致。盖凡以郁怒忧思，或淫欲丹毒之逆者，其逆在肝脾肺肾，此出于脏而为内病之最甚者也。凡以饮食厚味、醇酒炙煿之壅者，其壅在胃，此出于腑而为内病之稍久者也。又如以六气之外袭，寒暑之不调，侵人经络，伤人营卫，则凡寒滞之毒其来徐，来徐者，其入深，多犯于筋骨之间，此表病之深者也；风热之毒其来暴，来暴者，其入浅，多犯于皮肉之间，此表病之浅者也。何也？盖在脏在骨者多阴毒，阴毒其甚也；在腑在肤者多阳毒，阳毒其浅也。所以凡察疮疡者，当识痈疽之辨。痈者，热壅于外，阳毒之气也。其肿高，其色赤，其痛甚，其皮薄而泽，其脓易化，其口易敛，其来速者其愈亦速，此与脏腑无涉，故易治而易愈也。疽者，结陷于内，阴毒之气也。其肿不高，其痛不甚，其色沉黑，或如牛领之皮，其来不骤，其愈最难，或全不知痛痒，其有疮毒未形而精神先困，七恶叠见者，此其毒将发而内先败，大危之候也。知此阴阳内外，则痈疡之概可类见矣。然此以外见者言之，但痈疡之发，原无定所，或在经络，或在脏腑，无不有阴阳之辨。若元气强则正胜邪，正胜邪则毒在腑，在腑者便是阳毒，故易发易收而易治；元气弱则邪胜正，邪胜正则毒在脏，在脏者便是阴毒，故难起难收而难治。此之难易，全在虚实，实者易而虚者难也，速者易而迟者难也。所以凡察痈疽者，当先察元气以辨吉凶，故无论肿疡溃疡，但觉元气不足，必当先虑其何以收局，而不得不预为之地，万勿见病治病，且顾目前，则鲜不致害也。其有元气本亏而邪盛不能容补者，是必败逆之证。其有邪毒炽盛而脉证俱实者，但当直攻其毒，则不得误补助邪，所当详辨也。

华元化曰：痈疽疮肿之作，皆五脏六腑蓄毒不流，非独因营卫闭塞而发也。其行也有处，其主也有归，假令发于喉舌者心之毒，发于皮毛者肺之毒，发于肌肉者脾之毒，发于骨髓者肾之毒，发于筋膜者肝之毒，发于下者阴中之毒，发于上者阳中之毒，发于外者六腑之毒，发于内者五脏之毒。故内曰坏，外曰溃，上曰从，下曰逆。发于上者得之速，发于下者得之缓。感于六腑则易治，感于五脏则难瘳。又近骨者多冷，近肤者多热。近骨者久不愈，则化成血虫；近肤者久不愈，则传气成漏。成虫则多痒少痛，或先痒后痛；或漏则多痛少痒，或不痒不痛。内虚外实者多痛少痒，血不止则多死，溃脓则多生。证候多端，要当详治。

伍氏云：痈疽之疾有二十余证：曰熛发、痼发、石发、岩发、蜂窠发、莲子发、椒眼发、连珠发、竟体发、肠痈内发、脑背发、眉发、腮颔发、肺痈瓜瓠发。大率随病浅深，内外施治，不可迟缓。初发如伤寒，脉浮而紧，是其候也。

又曰：五脏六腑俞穴皆在背，凡患疮证有伤脏膜者，多致不救。腑气浮行于表，故痈肿浮高为易治；脏血沉寒主里，故疽肿内陷为难治。

又曰：疖者，节也；痈者，壅也；疽者，沮也。一寸至二寸为疖，三寸至五寸为痈，一尺为疽，一尺至二尺为竟体疽。若脉洪数者难治，脉微涩者易治。初觉宜清热拔毒，已溃则排脓止痛，脓尽则长肌敷痂，当酌轻重顺逆而审治之。

马益卿《痈疽论》曰：人有四肢五脏。一觉一寐，呼吸吐纳，精气往来，流而为营卫，畅而为气色，发而为声音，阳用其形，阴用其精，此人之常数所同也。至其失也，蒸则生热，否则生寒，结则为瘤赘，陷则为痈疽，凝则为疮癣，愤则结瘿，怒则结疽。又五脏不和则九窍不通，六气不和则留结为痈，皆经络涩滞，气血不流，风毒乘之而致然也。

薛立斋曰：疮疡之作，皆由膏粱厚味，醇酒炙煿，房劳过度，七情郁火，阴虚阳凑，精虚气节，命门火衰不能生土，营卫虚弱，外邪所袭，气血受伤而为患，当审其经络受证、标本缓急以治之。

陈良甫曰：外如麻，里如瓜。又曰：外小如钱，内可容拳。

# 善恶逆顺（四）
痈疽证有五善七恶，不可不辨：凡饮食如常，动息自宁，一善也；便利调匀，或微见干涩，二善也；脓溃肿消，水浆不臭，内外相应，三善也；神彩精明，语声清亮，肌肉好恶分明，四善也；体气和平，病药相应，五善也。七恶者，烦躁时嗽，腹痛渴甚，眼角向鼻，泻利无度，小便如淋，一恶也；气息绵绵，脉病相反，脓血既泄，肿焮尤甚，脓色臭败，痛不可近，二恶也；目视不正，黑睛紧小，白睛青赤，瞳子上视，睛明内陷，三恶也；喘粗短气，恍惚嗜卧，面青唇黑，便污，未溃肉黑而陷，四恶也；肩背不便，四肢沉重，已溃青黑，筋腐骨黑，五恶也；不能下食，服药而呕，食不知味，发痰呕吐，气噎痞塞，身冷自汗，耳聋惊悖，语言颠倒，六恶也；声嘶色败，唇鼻青赤，面目四肢浮肿，七恶也。五善者病在腑，在腑者轻；七恶者病在脏，在脏者危也。

齐氏曰：病有证合七恶，皮急紧而如善者；病有证合五善，而皮缓虚如恶者。夫如是，岂浅识之所知哉？然五善并至，则善无加矣；七恶并至，则恶之极矣。凡五善之中，乍见一二善证，疮可治也；七恶之内，忽见一二恶证，宜深惧之。大抵疮疽之发，虚中见恶证者不可救，实证无恶候者自愈。又凡脓溃之后而烦疼不除，诊其脉洪数粗散者难痊，微涩迟缓者易愈，此善恶之证于诊候中亦可知也。若发背脑疽及诸恶疮，别有五逆之证者，白睛青黑而眼小，服药而呕，伤痛渴甚，膊项中不便，音嘶色败者，是为五逆。其余热渴利呕，盖毒气入里，脏腑之伤也，可随证以治之。（出《外科精义》，元·齐德之著。）

陈氏曰：病有甚而致生，有微而致死。病证难辨死生，何从决乎？答曰：发背溃透内膜者死，未溃内陷，面赤唇黑便污者死。烦闷者不治，溃喉者不治，阴患入腹者不治，入囊者不治，鬓深寸许者不治。颐后一寸三分名铣毒，亦不治。无此者生，流注虽多，疗之必愈。（出《外科精要》，宋·陈自明著。）

《发挥》曰：大抵发背、脑疽、脱疽，肿痛色赤者，乃水衰火旺之色，多可治；若黑若紫，则火极似水之象，乃其肾水已竭，精气枯涸也，决不治。又骨髓不枯，脏腑不败者可治。若老弱患此，疮头不起，或肿硬色夭，坚如牛领之皮，脉更涩，此精气已绝矣，不可治，或不待溃而死。有溃后气血不能培养者亦死。

立斋曰：疮疡之证有五善七恶，善者勿药自愈，恶者乃五脏亏损之证，多因元气虚弱，或因脓水出多，气血亏损；或因汗下失宜，营卫消铄；或因寒凉克伐，血气不足；或因峻厉之治，胃气受伤，以致真气虚而邪气实，外似有余而内实不足。法当纯补胃气，多有可生，不可因其证恶，遂弃而不治。若大渴发热，或泄泻淋闭者，邪火内淫，一恶也，竹叶黄芪汤，血气俱虚，八珍汤加黄芪、麦冬、五味、山茱萸，如不应，佐以加减八味丸煎服；脓血既泄，肿痛尤甚，脓色败臭者，胃气虚而火盛，二恶也，人参黄芪汤，如不应，用十全大补汤加麦冬、五味；目视不正，黑睛紧小，白睛青赤，瞳子上视者，肝肾阴虚而目系急，三恶也，六味丸料。如或阴中有火，加炒山栀、麦冬、五味，如不应，用八珍汤加炒山栀、麦冬、五味；喘粗短气，恍惚嗜卧者，脾肺虚火，四恶也，六君加大枣、生姜。如不应，用补中益气汤加麦冬、五味。心火刑克肺金，人参平肺散。阴火伤肺，六味丸加五味子煎服；肩背不便，四肢沉重者，脾肾亏损，五恶也，补中益气汤加熟地、山药、山茱萸、五味。如不应，用十全大补汤加山茱萸、山药、五味；不能下食，服药而呕，食不知味者，胃气虚弱，六恶也，六君子汤加木香、砂仁。如不应，急加附子；声嘶色败，唇鼻青赤，面目四肢浮肿者，脾肺俱虚，七恶也，补中益气汤加大枣、生姜。如不应，用六君子汤加炮姜。更不应，急加附子，或用十全大补汤加附子、炮姜；腹痛泄泻，咳逆昏愦者，阳气虚，寒气内淫之恶证也，急用托里温中汤，后用六君子汤加附子，或加姜、桂温补。此七恶之治法也。此外更有溃后发热恶寒作渴，或怔忡惊悸，寤寐不宁，牙关紧急，或头目赤痛，自汗盗汗，寒战咬牙，手撒身热，脉洪大，按之如无，或身热恶衣，欲投于水，其脉浮大，按之微细，衣厚仍寒，此血气虚极，传变之恶证也。若手足逆冷，肚腹疼痛，泄利肠鸣，饮食不入，吃逆呕吐，此阳气虚，寒气所乘之恶证也。若有汗而不恶寒，或无汗而恶寒，口噤足冷，腰背反张，颈项强劲，此血气虚极变痉之恶证也。俱急用参、芪、归、术、熟地、附、桂之属救之，间有可生者。宋时齐院令虽尝纂其状而未具其因，皇明陶节庵虽各立一方亦简而未悉，余故补其缺云。

又曰：前证善者，乃五脏未伤，病微邪浅，使能慎起居、节饮食，则勿药自愈；恶者，乃五脏亏损之证，前哲虽云不治，若能补其脾胃，固其根本，多有可生者，岂可以其恶而遂弃之耶？

# 虚实（五）
齐氏曰：疮疽之证，有脏腑、气血、上下、真邪、虚实不同也，不可不辨。如肿起坚硬脓稠者，疮疽之实也；肿下软慢脓稀者，疮疽之虚也。大便硬，小便涩，饮食如故，肠满膨胀，胸膈痞闷，肢节疼痛，口苦咽干，烦躁多渴，身热脉大，精神闷塞者，悉脏腑之实也；泻利肠鸣，饮食不入，呕吐无时，手足厥冷，脉弱皮寒，小便自利，或小便短少，大便滑利，声音不振，精神困倦，悉脏腑之虚也。凡疮疽肿起色赤，寒热疼痛，皮肤壮热，脓水稠粘，头目昏重者，血气之实也；凡脓水清稀，疮口不合，聚肿不赤，不堪热痛，肌寒肉冷，自汗色夭者，气血之虚也。头痛鼻塞，目赤心惊，咽喉不利，口舌生疮，烦渴饮冷，睡语咬牙者，上实也；精滑不禁，大便自利，腰脚沉重，睡卧不宁者，下虚也。肿焮尤甚，痛不可近，寒热往来，大便秘涩，小便如淋，心神烦闷，恍惚不宁者，邪气之实也；肩项不便，四肢沉重，目视不正，睛不了了，食不知味，音嘶色败，四肢浮肿，多日不溃者，真气之虚也。又曰：邪气胜则实，真气夺则虚，又曰：诸痛为实，诸痒为虚也。又曰：诊其脉洪大而数者，实也；细微而软者，虚也。虚则补之，和其气以托里也；实则泻之，疏利而导其滞也。《内经》曰：血实则决之，气虚则掣引之。又曰：形伤痛，气伤肿。先肿而后痛者，形伤气也；先痛而后肿者，气伤形也。

《精要》曰：凡疮疽肿高痛甚，烦渴饮冷，此病气元气俱有余，宜用清热消毒散、仙方活命饮为主；若肿高痛甚，口干饮热，此病气有余，元气不足，宜用托里消毒散为主；若漫肿微痛，食少体倦，此病气元气俱不足，宜用六君、补中二汤壮其脾胃，则未成者消，已成者溃，已溃者敛矣。

《心法》曰：凡疮口不合，脓水清稀，气血俱虚也；饮食少而难化，脾胃虚寒也；肌体瘦弱，面色萎黄，胆气不行也，非参、芪、归、术之类不能补，非附子不能助其功。今饮食进少且难消化，属脾胃虚寒。盖脾胃属土，乃命门火虚不能生土而然，不宜直补脾胃，当服八味丸补火以生土也。

立斋曰：疮疡之作，当审其标本虚实、邪正缓急而治之。若病急而元气实者，先治其标；病缓而元气虚者，先治其本；或病急而元气又虚者，必先于治本而兼以治标。大要肿高焮痛，脓水稠黏者，元气未损也，治之则易；漫肿微痛，脓水清稀者，元气虚弱也，治之则难；不肿不痛，或漫肿黯黑不溃者，元气虚甚，治之尤难也。主治之法，若肿高焮痛者，先用仙方活命饮解之，后用托里消毒散；漫肿微痛者，用托里散，如不应，加姜桂；若脓出而反痛者，气血虚也，八珍汤；不作脓，不腐溃，阳气虚也，四君加归芪肉桂；不生肌，不收敛，脾气虚也，四君加地黄、木香；恶寒憎寒，阳气虚也，十全大补加姜附；晡热内热，阴血虚也，四物加参术；欲呕作呕，胃气虚也，六君加炮姜；自汗盗汗，五脏虚也，六味丸料加五味子；食少体倦，脾气虚也，补中益气加茯苓、半夏；喘促咳嗽，脾肺虚也，前汤加麦门、五味；欲呕少食，脾胃虚也，人参理中汤；腹痛泄泻，脾胃虚寒也，附子理中汤；小腹痞，足胫肿，脾肾虚也，十全大补汤加山茱、山药、肉桂；泄泻足冷，脾肾虚寒也，前药加桂附；热渴淋秘，肾虚阴火也，加减八味丸；喘嗽淋秘，肺肾虚火也，补中益气汤、加减八味丸。

又曰：大凡虚怯之人，不必分其肿溃，惟当先补胃气。或疑参芪满中，间有用者，又加发散败毒，所补不偿所损；又有泥于气质素实或有痰，不服补剂者，多致有误。殊不知疮疡之作，缘阴阳亏损，其脓既泄，则气血愈虚，岂有不宜补者哉!故丹溪曰：但见肿痛，参之脉证虚弱，便与滋补，气血无亏，可保终吉。旨哉斯言。

又曰：气无补法。俗论也，以其为病痞满壅塞，似难于补，不知正气虚而不能运行，则邪气滞而为病。经云：壮者气行则愈，怯者弱者则著而为病，苟不用补，气何由而行乎？

# 浅深辨（六）
齐氏《精义》曰：疮候多端，欲辨浅深，直须得法。简而论之，则疮疽概举有三：肿高而软者，发于血脉；肿下而坚者，发于筋骨；皮肉之色不变者，发于骨髓。又曰：凡疗疮疽，以手按摇，疮肿根牢而大者，深也；根小而浮者，浅也。又验其人，初生疮之时，便觉壮热恶寒，拘急头痛，精神不宁，烦躁饮冷者，其疮疽必深也；若人虽患疮疽，而起居平和，饮食如故者，其疮浮浅也。恶疮初生，其头如米粟，微似有痛痒，误触破之，即焮展觉有深意，速服犀角升麻汤及漏芦汤通气等药，取通利疏畅，兼用浴毒汤溻溃之类。若浮浅者，贴膏纴求差。以此推之，则深浅之辨，始终之次也。又曰：憎寒壮热，所患必深，肉色不变，发于内也。

曾氏曰：凡痈疽，其脉浮数洪紧，肿焮作痛，身热烦渴，饮食如常，此六腑不和，毒发于外而为痈，其势虽急，投以凉剂，多保全生。其脉沉细伏紧，初发甚微，或无疮头，身不热而内躁，体重烦疼，情绪不乐，胸膈痞闷，饮食无味，此五脏不和，毒蓄于内而为疽，急投五香连翘汤，或神仙截法、蜡矾丸、制甘草汤，防托毒气，免致变证内攻，尤宜当头隔蒜灸。若涂毒药迷其腠理，投凉药虚其真气，故善恶之证，在乎医之工拙耳。或气噫痞塞咳逆，身冷自汗，目瞪耳聋，恍惚惊悸，语言颠倒，皆深恶证也。五善见三则瘥，七恶见四则危；五善并至则善无以加，七恶并臻则恶之极矣。

李氏曰：疽初发一粒如麻豆，发热肿高，热痛色赤，此为外发，势虽炽盛，治得其法，可保其生。若初时不发热，体倦怠，患处如故，数日不肿痛，内脏已坏，虽有卢扁之药，亦未如之何矣。

立斋曰：前证有因元气虚而不能发出者，有因敷贴寒药而不发出者，有因攻伐过伤气血而不能发出者，有因热毒内蕴而失疏托者，审而治之，多有生者。

# 总论治法（七）
疮疡之治，有宜泻者，有宜补者，有宜发散者，有宜调营解毒者，因证用药，各有所主。经曰：形气有余，病气有余，当泻不当补；形气不足，病气不足，当补不当泻。此其大纲也。故凡察病之法，若其脉见滑实洪数，而焮肿痛甚，烦热痞结，内外俱壅者，方是大实之证，此其毒在脏腑，非用硝黄猛峻等剂荡而逐之，则毒终不解，故不得不下。然非有真实真滞者，不可下，此下之不可轻用也。其有脉见微细，血气素弱，或肿而不溃，溃而不敛，或饮食不加，精神疲倦，或呕吐泄泻，手足常冷，脓水清稀，是皆大虚之候，此当全用温补，固无疑矣。然不独此也，即凡见脉无洪数，外无烦热，内无壅滞而毒有可虑者，此虽非大虚之证，然察其但无实邪，便当托里养营，预顾元气。何也？盖恐困苦日久，或脓溃之后，不待损而自虚矣。及其危败，临期能及哉？故丹溪云：痈疽因积毒在脏腑，宜先助胃壮气，以固其本。夫然，则气血凝结者自散，脓瘀已成者自溃，肌肉欲死者自生，肌肉已死者自腐，肌肉已溃者自敛。若独攻其疮，则脾胃一虚，七恶蜂起，其不死者幸矣，即此谓也。其有脉见紧数，发热憎寒，或头痛，或身痛，或四肢拘急无汗，是必时气之不正，外闭皮毛，风热壅盛而为痈肿，此表邪之宜散者也。如无表证，则不宜妄用发散，以致亡阳损卫。故仲景曰：疮家不可汗。此之谓也。其有营卫失调，气血留滞而偶生痈肿，但元气无损，饮食如常，脉无凶候，证无七恶，此其在腑不在脏，在表不在里，有热者清其热，有毒者解其毒，有滞者行其气，所当调营和卫而从平治者也。大都疮疡一证，得阳证而病气形气俱有余者轻，得阴证而形气病气俱不足者重。若正气不足而邪毒有余，补之不可，攻之又不可者危。若毒虽尽去而脾肾已败，血气难复者，总皆不治之证。故临证者，当详察虚实，审邪正，辨表里，明权衡，倘举措略乖，必遗人大害。斯任非轻，不可苟也。

王海藏《元戎》曰：若人气血壅盛，营卫充满，抑遏不行，腐化而为痈者，当泄之，以夺其盛热之气。若人饮食少思，精神衰弱，营卫短涩，寒搏而为痈者，当补之，以接其虚怯之气。丹溪亦曰：肿疡内外皆虚，宜以补接行散为主。

东垣曰：疮疽之发，其受之有内外之别，治之有寒热之异。受之外者，法当托里，以温剂，反用寒药，则使皮毛始受之邪，引入骨髓。受之内者，法当疏利，以寒剂，反用温药托里，则使骨髓之病上彻皮毛，表里通溃，共为一疮，助邪为毒，苦楚百倍，轻则危殆，重则死矣。《病机机要》云：内之外者，其脉沉实，发热烦躁，外无焮赤，痛深于内，其邪气深，故宜疏通脏腑以绝其源；外之内者，其脉浮数，焮肿在外，形证外显，恐邪气极而内行，故先宜托里也。内外之中者，外无焮恶之气，内亦脏腑宣通，知其在经，当和营卫也。用此三法之后，虽未即瘥，必无变证，亦可使邪气峻减而易愈。故治疮大要，须明此托里、疏通、和营卫之三法。

陈良甫曰：诸痛痒疮疡，皆属心火。前辈云：痈疽多生于丹石房劳之人，凡人年四十以上，宜先用内托散，次用五香连翘汤，更以骑竹马法，或隔蒜并明灸足三里以发泄其毒。盖邪之所凑，其气必虚，留而不去，其病乃实。故痈疽未溃，则一毫热药断不可用；痈疽已溃，脏腑既亏，一毫冷药亦不可用。犹忌敷贴之药，闭其毫孔。若热渴便闭，脉沉实洪数者，宜用大黄等药以泄其毒，后以国老膏、万金散、黄矾丸、远志酒之类，选而用之。

立斋曰：按前证若热毒蕴于内，大便秘结，元气无亏者，宜用大黄等药泄其热毒。若阴虚阳凑，精虚气怯，脾胃虚弱者，宜用甘温之剂培其本源。若疮不焮肿，不作脓者，虽其未溃，仍须温补；若疮已溃而肿不退，痛不止者，仍宜清凉之剂治之。若病急而元气实者，先治其标：病缓而元气虚者，先治其本；或病急而元气更虚者，必先治本而兼以治标。大抵肿高焮痛，脓水稠黏者，元气未损也，治之则易；漫肿微痛，脓水清稀者，元气虚弱也，治之则难；不肿不痛，或漫肿色黯不溃者，发于阴也，元气虚甚，理所不治。若肿高焮痛者，先用仙方活命饮，后用托里消毒散；漫肿微痛者，宜托里散，如不应，加姜、桂。若脓出而反痛，气血虚也，八珍汤；不作脓，不腐溃，阳气虚也，四君加归、芪、肉桂；不生肌，不收敛，脾气虚也，十全大补加姜、桂；晡热内热，阴血虚也，四物加参、术；欲呕作呕，胃气虚也，六君加炮姜；自汗盗汗，五脏虚也，六味丸加五味子；食少体倦，脾气虚也，补中益气加茯苓、半夏；喘促咳嗽，脾肺虚也，前汤加麦门、五味；欲呕少食，脾胃虚也，人参理中汤；腹痛泄泻，脾胃虚寒也，附子理中汤；小腹痞，足胫肿，脾肾虚弱也，十全大补加山茱、山药、肉桂；泄泻足冷，脾肾虚寒也，前药加桂附；热渴淋闭，肾虚阴火也，加减八味丸；喘嗽淋闭，肺肾虚火也，补中益气汤、加减八味丸。凡此变证，皆因元气亏损、失于预补所致。又曰：凡疮疡用药，当审其经络受证、标本虚实以治之，不可泥于热毒内攻，专用寒凉克伐之剂，亏损脾胃气血，多致有误。且以虚弱之人，用峻利之药，则药力未到，胃气先伤，虚虚之祸，有所不免。故凡元气不足者，即治其初患，更当内用参、芪、归、术，温补脾胃，外用桑枝、葱熨，接补阳气，使自消散。又曰：凡痈疽肿痛初生，便觉脉沉细而烦闷，脏腑弱而皮寒，邪毒猛暴，恍惚不宁，外证深沉者，亦当即用托里散及温热之剂，以从治之。又曰：前证若发热烦渴，大便秘结者，由邪蓄于内，宜内疏黄连汤以泄内毒。若头痛拘急，发热恶寒者，由邪客于外，宜人参败毒散以散表邪。若肿痛焮赤，发热作渴，此毒气凝于肉里，宜仙方活命饮解散其毒。若食少体倦，发热恶寒，此中气虚弱，宜六君子汤以补脾胃。又曰：大抵证有本末，治有权宜。治其主则末病自退，用其权则不拘于时，泥于守常，必致病势危甚，况杂用攻剂动损各经乎？罗谦甫云：守常者，众人之见；知变者，智者之事。知常而不知变，因细事而取败者多矣。凡痈疽实证不可温补，虚证不可凉泻，此大法也。观前条陈良甫曰：凡疮疡未溃，一毫热药断不可用；痈疽已溃，脏腑已亏，一毫冷药亦不可用。又，立斋云：若肿焮痛甚，烦躁脉大，寒热往来，大便秘结，小便涩痛，心神愦闷，皆邪热之证。凡辛热之剂不但肿疡不可用，虽溃疡亦不可用也。此固然矣。然二公已道其半，犹未尽也。余读之曰：凡痈疽阴盛阳衰者，但见体虚脉弱、阳气无权等证，则凡苦寒之剂，非惟溃疡不可用，即肿疡亦不可用也。又若阴邪凝结之毒，非用温热，何以运行？而陈氏谓肿疡不可用热药，恐不可以概言也。

# 败毒（八）
《外科枢要》曰：疮疡之证，当察经之传受，病之表里，人之虚实而攻补之。假如肿痛热渴，大便秘结者，邪在内也，疏通之；焮肿作痛，寒热头疼者，邪在表也，发散之；焮肿痛甚者，邪在经络也，和解之；微肿微痛而不作脓者，气血虚也，补托之；漫肿不痛，或不作脓，或脓成不溃者，气血虚甚也，峻补之；色黯而微肿微痛，或脓成不出，或腐肉不溃，阳气虚寒也，温补之。若泥其未溃而概用败毒，复损脾胃，不惟肿者不能成脓，而溃者亦难收敛，七恶之证蜂起，多致不救。马益卿曰：肿疡内外皆壅，宜以托里表散为主，如欲用大黄，宁无孟浪之非；溃疡内外皆虚，宜以托里补接为主，如欲用香散，未免虚虚之失，治者审之。

# 托里（九）
齐德之曰：凡疮疽、丹肿、结核、瘰疬，初觉有之，即用内消之法。经久不除，血气渐衰，肌寒肉冷，脓汁清稀，毒气不出，疮口不合，聚肿不赤，结核无脓，外证不明者，并宜托里，脓未成者，使脓早成，脓已溃者，使新肉早生。血气虚者，托里补之，阴阳不和，托里调之。大抵托里之法，使疮无变坏之证。凡为疮医，不可一日无托里之药。然而寒热温凉，烦渴利呕，临证宜审其缓急耳。

马益卿曰：痈疽因积毒在脏腑，当先助胃壮气，使根本坚固，次以行经活血药为佐，参以经络时令，务使毒气外泄。治之早者，可以内消。此托里之旨也。

立斋曰：大凡疮疡之作，由胃气不从；疮疡之溃，由胃气腐化；疮疡之敛，由胃气营养。余尝治初结未成脓者，托而散之；已成欲作脓者，托而腐之；脓成未溃者，托而开之；脓已溃者，托而敛之。东垣云：脾为仓廪之官，胃为水谷之海，主养四旁，以生血气，故胃气乃生发之源，为人身之本。厥有旨哉。

# 论汗下（十）
仲景治伤寒，有汗、吐、下三法；东垣治疮疡，有疏通、托里、和营卫之三法。用之得宜，厥疾瘳矣。假如疮疡肿硬木闷，烦热便秘，脉沉而实，其邪在内，当先疏其内以下之；焮肿作痛，便利调和，脉浮而洪，其邪在表，当先托其里以汗之。仲景曰：疮家虽身体疼痛，不可发汗，汗之则发痉。苟不详审而妄为汗下，以致血气亏损，毒反延陷，少壮者难以溃敛，老弱者多致不救。（见《外科枢要》。）

罗谦甫云：丁巳岁冬月，余从军曹州，有牛经历者，病头目赤肿，耳前后尤甚，疼痛不可忍，发热恶寒，牙关紧急，涕唾稠粘，饮食难下，不得安卧。一疡医于肿上砭刺四五百针，肿亦不减，其痛益甚，莫知所由。余往诊视，其脉浮紧，按之洪缓。此证乃寒覆皮毛，郁遏经络，热不得散，聚而为肿。经云：天寒则地冻水冰，人气在身中，皮肤致密，腠理闭，汗不出，气血强，肉坚涩。当是之时，善行水者，不能往冰；善穿地者，不能凿冻；善用针者，亦不能取四厥。必待天温冻解，而后水可行，地可穿，人脉亦犹是也。又云：冬月闭藏，用药多而少针石也，宜以苦温之剂温经散寒，其病自已。所谓寒致腠理，以苦发之，以辛散之也。遂用托里温经汤，依方饵之，以薄衣覆其首，以厚被覆其身，卧于暖处，使经血温，腠理开，寒气散，阳气升，大汗出后，肿减八九，再服则去麻黄、防风，加连翘、鼠黏子，肿痛悉愈。经言汗之则疮已，信哉斯言!或云仲景言疮家虽身痛不可发汗，其理何也？余曰：此说乃营气不从，逆于肉理，而生疮肿，作身疼痛，非外感寒邪之病，故戒之以不可发汗，汗之则成痉也。又问：仲景言鼻衄者不可发汗，复言脉浮紧者，当以麻黄汤发之，衄血自止。所说不同，其故何也？余曰：此正与疮家概同。夫人身血之与汗，异名而同类。夺汗者无血，夺血者无汗。今衄血妄行，为热所逼，更发其汗，是反助热邪，重竭津液，必变凶证，故不可汗。若脉浮则在表，脉紧则在寒。寒邪郁遏，阳不得伸，热伏营中，迫血妄行，上出于鼻，故当用麻黄汤散其寒邪，使阳气得舒，其血自止，又何疑焉？或者叹曰：知其要者，一言而终；不知其要，流散无穷。洁古之学，可谓知其要者矣。

东垣云：疮疡有因风热外郁，其人多怒，其色赤，其肿高，结硬而痛，其脉洪紧而弦，是邪客于血脉之上、皮肤之间，故发其汗而通其营卫，则邪气去矣。又曰：疮疡诸病，凡面赤者，虽伏大热，禁不得攻里，攻里则下利。此以阳邪怫郁在经，宜发表以去之，故曰：火郁则发之。虽大便数日不见，宜多攻其表，以发散阳气，少加润燥之药以润之，如见风脉风证，只宜用风药发表，风邪解则大便自通也。若只干燥闭涩，只宜润之，切不可下也。但疮疡郁冒，欲呼昏迷是也，宜汗之则愈。

初虞世云：凡痈疽始作，须以大黄等药亟转利之，勿以困苦为念。与其溃烂而死，不若利之而死，况有生道哉！古人立法，率用五香，连翘、漏芦等药，贫乏者单煮大黄汤以利之。至于脓溃，乃服黄芪等药以排脓，《千金》《外台》备矣。世以疮发于外不行转利而死者多矣。立斋曰：按前证，若肿高焮痛，脏腑闭结，属内外俱实者，当用前药泻之；若漫肿微痛，脏腑不实，属内外俱虚者，当用内托补之。若患肿无头，肉色不变，当助胃壮气，令其内消。若疼痛不止，焮肿不消，当用人参黄芪汤以托里排脓。若饮食少思，肌肉不生，当用参芪托里散以补养脾胃。

立斋曰：王德之患发背，脉浮数，按之则涩，大便五六日不行，腹不加胀。余曰：邪在表不在里，但因气血虚，饮食少，故大便不行，非热结也，宜生气血为主。彼不信，以为积毒在内，仍用大黄，遂连泻不止，更加发热呃逆，饮食不进而死。其子曰：泻亦能为害乎？余曰：服利药而利不止者死。不当泻而强泻，令人洞疡不禁者死。下多亡阴者死。曰：疮疡乃积毒在脏，若不驱逐，何以得解？余曰：疮疡虽积毒在脏腑，治法先当助胃气，使根本坚固，参以行经活血时宜之药，非宜妄用大黄也。今其病在表，而反以峻利之剂重夺其阴，其可乎哉？故曰：表病里和而反下之，则中气虚，表邪乘虚而入，由是变证百出。虽云脉浮数者邪在表，当用托里复煎散，然其间黄芩、苍术亦不敢妄用；脉沉实者邪在里，当用内疏黄连汤，然其中大黄、槟榔亦不敢妄用。况浮数涩主气血皆虚，且邪既在表，而反用峻剂，重伤其里，诛伐无过，不死何俟？

愚谓疮肿之属表邪者，惟时毒、丹毒、斑疹及头面颈项上焦之证多有之。察其果有外邪，而脉见紧数，证有寒热者，方宜表散。然散之之法，又必辨其阴阳盛衰，故或宜温散，或宜凉散，或宜平散，或宜兼补而散，或宜解毒而散，此散中自有权宜也。又如里证用下之法，则毒盛势剧者大下之，滞毒稍轻者微下之，营虚便结而毒不解者养血滋阴而下之，中气不足而便结壅滞者润导而出之。凡此皆通下之法，但宜酌缓急轻重而用得其当耳。故必察其毒果有余，及元气壮实，下之必无害者，方可用下，否则不但目前，且尤畏将来难结之患。是以表证不真者不可汗，汗之则亡阳；里证不实者不可下，下之则亡阴。亡阴亦死，亡阳亦死。医固可以孟浪乎？

# 论灸法（十一）
王海藏曰：疮疡自外而入者，不宜灸；自内而出者，宜灸。外入者托之而不内，内出者接之而令外。故经曰：陷者灸之。灸而不痛，痛而后止其灸。灸而不痛者，先及其溃，所以不痛，而后及良肉，所以痛也。灸而痛，不痛而后止其灸，灸而痛者，先及其未溃，所以痛，而次及将溃，所以不痛也。

李氏云：治疽之法，灼艾之功胜于用药，盖使毒气外泄。譬诸盗入人家，当开门逐之，不然则入室为害矣。凡疮初发一二日，须用大颗独蒜，切片三分厚，贴疽顶，以艾隔蒜灸之，每三壮易蒜，疮溃则贴神异膏。如此则疮不开大，肉不坏，疮口易敛，一举三得，此法之妙，人所罕知。若头顶见疽，则不可用此法。（《五极观碑》载。）

又曰：凡患背疽漫肿无头者，用湿纸贴肿处，但一点先干处，乃是疮头，可用大蒜十颗，淡豆豉半合，乳香钱许，研烂置疮上，铺艾灸之，痛否皆以前法为度。

陈氏曰：脑为诸阳之会，颈项近咽喉，肾俞乃致命之所，皆不可灼艾。

伍氏曰：凡用蒜饼灸者，盖蒜味辛温有毒，主散痈疽，假火势以行药力也。有只用艾炷灸者，此可施于顽疽痼发之类。凡赤肿紫黑毒甚者，须以蒜艾同灸为妙。又曰：凡治疽痈、发背、疔疮，若初灸即痛者，由毒气轻浅；灸而不痛者，乃毒气深重。悉宜内服追毒排脓，外敷消毒之药。大抵痈疽不可不痛，又不可大痛闷乱。不知痛者难治。又曰：凡隔蒜灸者，不论壮数，则邪无所容而真气不损。但头项见疮，宜用骑竹马法及足三里灸之。

《千金》云：痈疽始作，或大痛，或小痛，或发如米粒，即便出脓，宜急断口味，利去其毒，用骑竹马灸法，或就患处灼艾，重者四面中央总灸一二百壮，更用敷药，其效甚速。

立斋云：夫疮疡之证，有诸中必形诸外。在外者引而拔之，在内者疏而下之。灼艾之功甚大。若毒气郁结，瘀血凝滞，轻者或可药散，重者药无全功矣。东垣曰：若不针烙，则毒气无从而解，是故善治毒者，必用隔蒜灸，舍是而用苦寒败毒等剂，其壮实内热者或可，彼怯弱气虚者，未有不败者也。又有毒气沉伏，或年高气弱，或服克伐之剂，气益以虚，脓因不溃者，必假火力以成功。大凡蒸灸，若未溃则拔引郁毒，已溃则接补阳气，祛散寒邪，疮口自合，其功甚大。尝治四肢疮疡，气血不足者，只以前法灸之皆愈。疔毒甚者尤宜灸，盖热毒中隔，内外不通，不发泄则不解散。若处贫居僻，一时无药，则用隔蒜灸法尤便。每三壮一易蒜片，大概以百壮为度。用大蒜取其辛而能散，用艾炷取其火力能透，如法灸之，必疮发脓溃，继以神异膏贴之，不日自愈。一能使疮不开大，二内肉不坏，三疮口易合，见效甚神。丹溪云：惟头为诸阳所聚，艾壮宜小而少。曹工部发背已十八日，疮头如粟，疮内如锥，痛极，时有闷瞀，饮食不思，气则愈虚。以大艾隔蒜灸十余壮，尚不知而痛不减，遂明灸二十余壮，内疮悉去，毒气大发，饮食渐进。更以大补药及桑木燃灸，瘀肉渐溃。刘贯卿足患疔疮已十一日，气弱，亦灸五十余壮，更以托里药而愈。黄君腿痈，脓清脉弱，一妇臂结一块，已溃，俱不收敛，各灸以豆豉饼，更饮托里药而愈。一男子胸肿一块，半载不消，令明灸百壮方溃，与大补药不敛，复灸以附子饼而愈。一男子患发背，疮头甚多，肿硬色紫，不甚痛，不腐溃，以艾铺患处灸之，更以大补药数日，死肉脱去而愈。陈工部患发背已四五日，疮头虽小，根畔颇大，以隔蒜灸三十余壮，其根内消，惟疮头作脓，数日而愈。余丙子年，忽恶心，大椎骨甚痒，须臾臂不能举，神思甚倦，此夭疽，危病也，急隔蒜灸之，痒愈甚，又明灸五十余壮，痒遂止，旬日而愈。《精要》云：灸法有回生之功，信矣。（薛按）

史氏引证曰：疡医常器之，于甲戌年诊太学史氏之母，云：内有蓄热，防其作疽，至辛巳六月，果背脾微痒，疮粒如黍，灼艾即消。隔宿复作，用膏药覆之，晕开六寸许，痛不可胜，归咎于艾。适遇一僧，自云：病疮甚危，尝灸八百余壮方苏。遂用大艾壮如银杏者，灸疮头及四旁各数壮，痛止，至三十余壮，赤晕悉退，又以艾作团如梅杏大者四十壮，乃食粥安寝，疮突四寸，小窍百许，患肉俱坏而愈。立斋曰：灼艾之法，必使痛者灸至不痛，不痛者灸至痛，则毒必随火而散，否则非徒无益而反害之。

愚意痈疽为患，无非血气壅滞，留结不行之所致。凡大结大滞者，最不易散，必欲散之，非藉火力不能速也，所以极宜用灸。然又有孙道人神仙熏照方，其法尤精尤妙。若毒邪稍缓，邪深经远而气有不达，灸之为良；若毒邪炽盛，其势猛疾而垂危者，则宜用熏照方，更胜于灸也。

# 脓针辨（十二）
齐氏曰：若发肿都软而不痛者，血瘤也；发肿日渐增长而不大热，时时牵痛者，气瘤也。气结微肿，久而不消，后亦成脓，此是寒热所为也。留积经久，极阴生阳，寒化为热，以此溃者，必多成瘘，宜早服内塞散以排之。又凡察痈疽，以手掩其上，大热者，脓成自软也；若其上薄皮剥起者，脓浅也；其肿不甚热者，脓未成也。若患瘰疬结核，寒热发渴，经久不消，其人面色萎黄者，被热上蒸，已成脓也。至于脏腑肠胃内疮内疽，其疾隐而深藏，目既不见，手不能近，所为至难，但以诊脉而辨之亦可知也。有患胃脘痈者，当候胃脉。胃脉者，人迎也。其脉沉数，气逆则甚，甚则热聚胃口而胃脘为痈也。若其脉洪数者，脓已成也；设脉迟紧，虽脓未就，已有瘀血也，宜急治之，不尔，则邪气内攻，腐烂肠胃，不可救也。又《肺痈论》曰：始萌则可救，脓成即死，不可不慎也。久之咳脓如粳米粥者不治，呕脓而止者自愈也。又《肠痈论》曰：或绕脐生疮，脓从疮出者，有出脐中者，惟大便下脓血者，自愈也。

伍氏曰：疮肿赤色，按之色不变者，此脓已成也。按之随手赤色者，其亦有脓也。按之白色，良久方赤者，此游毒已息，可就赤白尽处灸断，赤肿自消。凡痈疽以手按之，若牢硬，未有脓也；若半软半硬，已有脓也。又按：肿上不热者为无脓，热甚者为有脓，宜急破之。

立斋曰：疮疡之证，毒气已结者，但可补其气血，使脓速成。脓成者，当验其生熟浅深，视其可否，针而去之，不可论内消之法，小按便痛者，脓浅也；大按方痛者，脓深也。按之不复起者，脓未成也；按之即复起者，脓已成也。脓生而用针，气血既泄，脓反难成；脓熟而不针，则腐溃益深，疮口难敛；若疮深而针浅，内脓不出，外血反泄；若疮浅而针深，内脓虽出，良肉受伤。若元气虚弱，必先补而后针，勿论尻神，其脓一出，诸证自退。若脓出而反痛，或烦躁呕逆，皆由胃气亏损也，宜急补之。若背疮热毒炽盛，中央肉黯，内用托里壮其脾胃，外用乌金膏涂于黯处，其赤处渐高，黯处渐低，至六七日间，赤黯分界，自有裂纹如刀划然，黯肉必渐溃矣，当用针利剪，徐徐去之，须使不知疼痛，不见鲜血为妙。若虽有裂纹，脓未流利，及脓水虽出而仍痛者，皆未通于内，并用针于纹中引之。若患于背脾之间，凡人背近脊处并脾皮里有筋一层，患此处者，外皮虽破，其筋难溃，以致内脓不出，令人胀痛苦楚，气血转虚，变证百出。若待自溃，多致不救。必须开之引之，兼以托里。常治此证，以利刀剪之，尚不能去，似此坚物，待其自溃，不反甚乎？此非气血壮实者，未见其能自溃也。若元气虚弱而误服克伐，患处不痛，或肉将死，急须温补脾胃，亦有生者。后须纯补之药，庶可收敛。若妄用刀针，去肉出血，则气血愈虚愈伤矣，何以生肌收敛乎？大凡疮疡脓血既溃，当大补血气为先，须有他证，当以末治。又曰：凡疮不起者，托而起之；不成脓者，补而成之。使不内攻，脓成而及时针之，不数日即愈矣。常见患者皆畏针痛而不肯用，又有恐伤肉而不肯用。殊不知疮虽发于肉薄之所，若其脓成必肿高寸余，疮皮又厚分许，用针深不过二分，若发于背必肿高二三寸，入针止于寸许，况患处肉既已坏，何痛之有？何伤之虑？凡怯弱之人，或患附骨等疽，待脓自通，以致大溃不能收敛，气血沥尽而已者为多矣。又曰：凡疮既成脓，皮肤不得疏泄，昧者待其自穿。殊不知少壮而充实者，或能自解，若老弱之人，气血枯槁，或兼攻发太过，不行针刺，脓毒乘虚内攻，穿肠腐膜，鲜不误事。若毒结四肢，砭刺少缓，则腐溃深大，亦难收敛。毒结于颊项胸腹紧要之地，不问壮弱，急宜针刺，否则难治。如沈氏室、黄上舍等，皆以此而殁者多矣。大抵疮疡之证，感有轻重，发有深浅。浅者肿高而软，发于血脉；深者肿下而坚，发于筋骨。然又有发于骨髓者，则皮肉不变。故古人制法，浅宜砭而深宜刺，使瘀血去于毒聚之始则易消，若脓成之时，气血壮实者或自出，怯弱者不行针刺，鲜有不误。凡疮疡透膜，十无一生。虽以大补药治之，亦不能救，此可为待脓自出之戒也。故东垣云：毒气无从而解，脓瘀无从而泄，过时不烙，反攻于内，内既消败，欲望其生，岂可得乎？兹举一二，以告同道，并使患者知所慎云。又曰：凡患疮疽，虽因积热所成，若初起未成脓，脉洪数，乃阴虚阳亢之证。若脓溃于内，不得发泄于外，身必发热。故脉见洪数，乃疮疽之病进也。脓既去，则当脉静身凉，肿消痛息，如伤寒表证之得汗也。若反发热作渴，脉洪数者，此真气虚而邪气实，死无疑矣。又曰：若治元气不足之证，即其初患，便当内用参、芪、归、术温补脾胃，外用桑枝、葱熨接补阳气，使自消散。若久而不能成脓者，亦用前二法补助以速之。若脓既成而不溃，用艾于当头灸数炷以出之，却服十全大补汤。

# 论针法（十三）
上古有砭石之制，《内经》有九针之别，制虽不同，而去病之意则一也。且疮疡一科，用针为贵。用之之际，虽云量其溃之浅深，尤当随其肉之厚薄。若皮薄针深，则反伤良肉，益增其溃；肉厚针浅，则脓毒不出，反益其痛，用针者可不慎哉？至于附骨疽，气毒流注，及有经久不消，内溃不痛者，宜燔针开之。若治咽喉之患，当用三棱针。若丹瘤及痈毒四畔焮赤，疼痛如灼，宜用砭石去血以泄其毒，则重者减，轻者消。如洪氏室患腹痈，脓胀闷瞀，以卧针刺脓出即苏。一人患囊痈，脓熟肿胀，小便不利，几殆，急针之，脓水大泄，气通而愈。大抵用针之法，迎而夺之，顺而取之，所谓不治已成治未成，正此意也。今之患者，或畏针而不用，医者又徇患者之意而不针，遂至脓已成而不得溃，或得溃而所伤已深矣，卒之夭枉者十常八九，亦可悲矣。（见《外科心法》）

经曰：天温日明，则人血淖溢而卫气浮，故血易泻，气易行；天寒日阴，则人血凝涩而卫气沉，是以因天时而调血脉也。故凡遇天寒水冰，或阴气凝滞之时，欲行针刺，则先当温衣覆盖，或以艾叶炒热，或热盐热衣类先熨其处，务令血脉温和而后刺之，则血泻气行，其病立已。若血寒脉涩，遽尔用针，则邪毒不泻，徒伤良肉，反以益其病也。

立斋曰：凡元气虚弱者，必当补助脾胃，禁用刀针。若妄用之而去肉去血，使阳随阴散，是速其危也。

薛按曰：四明有屠寿卿者，当门齿忽如所击，痛不可忍，脉洪大而弦。余曰：弦洪相搏，将发疮毒也。先用清胃散加白芷、银花、连翘，一剂痛即止。至晚，鼻上发一疮，面肿黯痛，用前药加犀角一剂，肿至两额，口出秽气，脉益洪大，恶寒内热，此毒炽血瘀，药力不能敌也。乃数砭患处，出紫血，服犀角解毒之药。翌日肿痛尤甚，又砭患处与唇上，并刺口内赤脉，各出毒血，再服前药，至数剂而愈。

# 用针勿忌居神（十四）
立斋曰：针灸之法，有太乙人神，周身血忌，逐年居神，逐日人神，而其穴有禁针、禁灸之论，犯者其病难瘳，理固然也。但疮疡气血已伤，肌肉已坏，急宜迎而夺之，顺而取之，非平人针灸之比，何忌之有？《外科精义》云：疮疡之证，毒气无从而解，脓瘀无从而泄，反攻于内，内既消败，欲望其生，岂可得乎？危恶之证，发于致命之所，祸在反掌，腹痈囊痈，二便不通，胸腹胀闷，唇疔喉痹，咽喉肿塞，其祸尤速，患者审之。

邻人苏子遇之内，左手指患疔麻痒，寒热恶心，左半体皆麻，脉数不时见。余曰：凡疮不宜不痛，不宜大痛，烦闷者不治，今作麻痒，尤其恶也。用夺命丹二服，不应，又用解毒之剂，麻痒始去，乃作肿痛。余曰：势虽危，所喜作痛，但毒气无从而泄。欲针之，适值望日，其家俱言尻神，不从。势愈肿甚，余强针之，诸证顿退，又用解毒之剂，其疮乃愈。（薛按）

# 围药（十五）
《内经》云：五脏不和则七窍不通，六腑不和则留结为痈。又云：形伤痛，气伤肿。此以脏腑不和而疮发于外也明矣。若涂贴寒凉，岂能调和脏腑、宣通气血耶？若其肿痛热渴，脉滑数而有力，证属纯阳者，宜内用冲阴汤，外用抑阳散，则热毒自解，瘀滞自散。若似肿非肿，似痛非痛，似溃不溃，似赤不赤，脉洪数而无力，属半阴半阳者，宜内用冲和汤，外用阴阳散，则气血自和，瘀滞自消；若微肿微痛，或色黯不痛，或坚硬不溃，脉虽洪大，按之微细软弱，属纯阴者，宜内服回阳汤，外敷抑阴散，则脾胃自健，阳气自回也。丹溪曰：敷贴之剂，应酬轻小热证耳，若不辨其阴证阳证之所由分而妄敷寒凉之剂，则迷塞腠理，凝滞气血，毒反内攻而肉反死矣。况运气得寒则不健，瘀血得寒则不散，败肉得寒则不溃，新肉得寒则不生，治者审焉。（见《外科枢要》）

立斋曰：大抵疮之起发溃敛，皆血气使然，各人元气虚实不同，有不能发出而死者，有发出不能成脓而死者，有成脓不能腐溃而死者，有腐溃不能收敛而死者。敷贴之法，但可应酬轻小之证耳。若血气已竭，其患必死，不但敷贴不效，且气血喜温而恶寒，腠理喜通而恶塞，气血因而愈滞，肿患因而愈盛，邪气因而愈深，腐溃因而愈大，怯弱之人取败多矣。况疮疡乃七情相火，或食膏梁，或饵金石，以伤阴血，阳盛阴虚，受病于内而发于外，若不别气分血分，阴阳虚实，腐溃浅深，即服药尚有不能保生者，可敷贴而已乎？

施二守项右患一核，用凉药敷贴，颈皆肿。又敷之，肿胤胸腋，冷应腹内，不悟凉药所致，尚以为毒盛，形体困惫，自分不起，延余治之。见其敷药处热气如雾，急令去药，良久疮色变赤，刺出脓血，用托里药而愈。张侍御发背，专用敷药，疮黯不起胸膈闷气，不能呼吸，自分不治。余用辛温托里药而愈。一男子臀痈腐溃，肌肉不生，用药敷之，肌肉四沿反硬，余诊之，脉涩而弱，此气血俱虚，不能营于患处，故敷凉药反硬，乃血气受寒凝结而非毒也，用大补药而愈。一男子患胸疽，肿高作痛，肿处敷药，痛虽止而色变黯，肿外作痛，仍敷之，肉色亦黯，喉内作痛。不悟此为凉药所误，反尽颈敷之，其颈皆溃而死。一男子因怒，左胁肿一块，不作痛，脉涩而浮，余曰：此肝经邪火炽盛，而真气不足为患，宜培养血气为主。彼以草药敷贴，遂致不救。王安人发背，正溃时欲速效，敷以草药，即日而死。张宜人年逾六十，患发背三日，肉色不变，头如粟许，肩背肿，脉洪数，寒热饮冷，余以人参败毒散二剂，及隔蒜灸五十余壮，毒大发，背始轻，再用托里药，渐溃，因血气虚甚而作渴，用参、芪、归、熟等药而渴亦止，彼欲速效，乃自用草药罨患处，毒气复入，遂不救。（薛按）

凡痈疡肿痛，宜用围药敷治者，惟降痈散为第一，无论阴毒阳毒，皆所宜也。

# 腐肉（十六）
齐德之曰：夫疮疡生于外，皆由积热蕴于内。《内经》谓血热肉败，荣卫不行，必将为脓，留于节腠，必将为败。盖疮疽脓溃之时，头小未破，疮口未开，或毒气未出，疼痛难忍，所以立追蚀腐溃之法，便毒气外泄而不内攻，恶肉易去，好肉易生也。若纴其疮而血出不止者，则未可纴，于疮上掺追蚀之药，待其熟，可纴方纴。若纴其疮而痛应心根者，亦不可强纴之，误触其疮，焮痛必倍，变证不无，不可不慎也。若疮疖脓成未破，于上薄皮剥起者，即当用破头代针之剂安其上，以膏贴之，脓出之后，用搜脓化毒之药，取效如神矣。若脓血未尽，便用生肌敛疮之剂，欲其早愈，殊不知恶肉未尽，其疮早合，后必再发，不可不慎也。

立斋曰：疮疡之证，脓成者当辨其生熟浅深，肉死者当验其腐溃连脱。余尝治脉证虚弱者，用托里之药，则气血壮而肉不死；脉证实热者，用清热之剂，则毒气退而肉自生。凡疮聚于筋骨之间，肌肉之内，皆因血气虚弱，用十全大补汤壮其脾胃，则未成者自散，已成者自溃，又何死肉之有？若不大痛，或大痛，或不赤，或肉脓不溃，或外肉不腐，乃血气虚弱，宜用桑枝灸，及十全大补加姜桂壮其阳气，则四畔即消，疮头即腐，其毒自解，又何待于针割？若脾胃虚弱，饮食少思，用六君倍加白术壮其营气，则肌肉受毒者自溃，已死者自活，已溃者自敛。若初起或因克伐，或犯房事，以致色黯而不痛者，乃阳气脱陷，变为阴证也，急用参附汤温补回阳，亦有可生。又曰：夫腐肉者，恶肉也。大凡痈疽疮肿溃后，若有腐肉凝滞者，必取之，乃推陈致新之意。若壮者筋骨强盛，气血充溢，真能胜邪，或自去，或自平，不能为害。若年高怯弱之人，血液少，肌肉涩，必迎而夺之，顺而取之，是谓定祸乱以致太平，设或留而不去，则有烂筋腐肉之患。如刘大尹、汪夫人，取之及时，而新肉即生，得以痊愈。金工部、郑挥使，取之失期，大溃而毙。余尝见腐肉既去，虽少壮者，不补其气血尚不能收敛；若怯弱者，不取恶肉，不补血气，未见其生也。故古人曰：坏肉恶于狼虎，毒于蜂虿，缓去之则戕贼性命，信哉！又曰：疮疡之证，若毒气已结，肿赤炽盛，中央肉死黯黑者，内用托里健脾之剂，外用乌金膏涂之，则黯处渐低，赤处渐起至六七日间，赤黯之界，自有裂纹如刀划状，其黯渐溃。若用铍针利剪徐去犹好，须使不知疼痛，不见鲜血为善。若脓未流利，宜用针于纹中引之；若脓水已出，肿痛仍作，乃内筋间隔，亦用针引之。若元气虚弱，误服克伐之剂，患处不痛，或肉死不溃者，急温补脾胃，亦有复生者，后须纯补脾胃，庶能收敛。此则不可妄用针刀，若误用之，以去肉出血，使阳随阴散，是速其危也。

## 论外通用方

针头散（外一四四　去腐管）

代针膏（外百四五　溃头）

透骨丹（外一四三　溃头）

猪蹄汤（外一二五　洗腐）

# 舍时从证（十七）
立斋曰：经云：诸痛痒疮，皆属于心。若肿赤烦躁，发热大痛，饮冷便秘作渴，脉洪数实者，为纯阳，虽在严冬之时，必有大苦寒之剂以泻热毒；若不肿不痛，脉细皮寒，泻利肠鸣，饮食不入，呕吐无时，手足厥冷，是为纯阴，虽在盛暑之时，必用大辛温热之剂以助阳气，不拘严寒盛暑，但当舍时从证；若微肿微痛，似溃不溃，时出清脓者，为半阴半阳，宜用辛热之剂温补胃气，此亦治阴阳法也。经曰：用寒远寒，用热远热。有假者反之。虽违其时，必从其证，若执常法，无不误矣。壬午仲冬，金台一男子患腹痛，误服干姜理中丸，即时口鼻出血，烦躁发狂，入井而死。辛卯冬，一吏患伤寒，误服附子药一钟，下咽发躁，奔走跌死。夫盛暑之际，附子、姜、桂三药并用，连进三四剂无事，严冬时令，三药单用一味，只进一剂者即死，可见罗谦甫先生有舍时从证、权宜用药之妙。余宗此法，凡冬间疮证，如脉沉实洪数，大便秘，疮焮痛，烦躁，或饮冷不绝者，即用硝、黄、芩、连之剂攻之。虽在夏令，而脉见虚弱或浮大，疮不溃，脓清稀，恶寒饮者，即用姜、桂、参、芪之剂补之。如脉见沉细，疮不溃不痛，作呃逆，手足冷，大便不实，或泻利，或腹痛，更加附子，皆获大效。昧者反以为非，惑乱患人，恪守常法，必使冬用温热，夏用清凉，以致误人，深可哀也。（薛按）

至元壬午五月二十八日，王伯禄年逾五旬有七，右臂膊肿甚，上至肩，下至手指，色变皮肤凉，六脉沉细而微，此乃脉证俱寒。余举疡医孙彦和视之，曰：此乃附骨痈，开发已迟。以燔针启之，脓清稀，解，次日，肘下再开之，加吃逆不绝，彦和与丁香柿蒂散两剂，稍缓。次日，吃逆尤甚，自利，脐腹冷痛，腹满，饮食减少，时发昏愦。于左乳下黑尽处灸二七壮，又处托里温中汤，用干姜、附子、木香、沉香、茴香、羌活等药，㕮咀一两半，欲与服。或者曰：诸痛痒疮疡，皆属心火。又当盛暑之时，用干姜、附子可乎？余应之曰：理所当然，不得不然。《内经》曰：脉细皮寒，泻利前后，饮食不入，此谓五虚。况吃逆者，胃中虚寒故也。诸痛痒疮疡皆属心火，是言其定理也，此证内外相反，须当舍时从证，非大方辛热之剂急治之，则不能愈也。遂投之，诸证悉去，饮食倍进，疮势温，脓色正。彦和复用五香汤数服，后月余平复。噫!守常者，众人之见；知变者，知者之能。知常不知变，因细事而取败者，亦多矣，况乎医哉!（见罗氏《卫生宝鉴》）

愚意罗先生以舍时从证之法垂训后人，诚百世不磨之要道也。但时之迁变，本所难知，而证之幽显，尤不易识。何也？盖常人之所谓时者，春夏将冬之时也，岁岁时常之主气也，谁不得而知之？而不知五六周环，则长夏有寒淫之令，三冬有炎暑之权，此则虽若舍时，而实以从时，昧者固能知此乎？又如察证之法，则凡脉细皮寒，泄泻厥冷之类，是皆已见之寒证也，又谁不得而知之？不知其来有源，其甚有渐，即诸证未见之前，而本来已具，此际便难错认，使必待焦头烂额而后曲突徙薪，则已晚矣。此罗先生之所以明已然，而余则更为虑未然，盖恐人之见之迟而无及于事也。虽然，余常见今人之于已然者尚不能见，而复欲其见未然，诚哉迂矣!然余慨然之念，则不能不道其详，而深望于知音者。

# 阳气脱陷（十八）
立斋曰：疮疡阳气脱陷，或因克伐之剂，或因脓血大泄，或因吐泻之后，或因误以入房。大凡溃后劳后，元气亏损，或梦遗精脱，或脉数便血，或外邪乘虚而入，以致发热头痛，小便淋涩，或目赤烦喘，气短头晕，体倦热渴，意欲饮水投水，身热憎寒，恶衣，扬手掷足，腰背反张，郑声自汗，脉浮洪大，此无根虚火之假热证也。若畏寒头痛，咳逆呕吐，耳聩目蒙，小便自遗，泻利肠鸣，里急腹痛，玉茎短缩，齿牙浮痛，肢体麻痹，冷汗时出，或厥冷身痛，咬舌啮唇，舌本强硬，呃逆喘促，脉微沉细，此阳气脱陷之真寒证也。凡此危候，无论脉证，但见有一二，急用参附汤或用托里消毒散去连翘、白芷、金银花三味，急加桂、附大剂补之，多有复生者。

内翰杨皋湖，孟夏患背疽，服克伐之剂二旬余矣，漫肿坚硬，重如负石，隔蒜灸五十余壮，背遂轻，以六君加砂仁二剂，涎沫涌出，饮食愈少，此脾虚阳气脱陷也。剂用温补，反呕不食，仍用前药作大剂，加附子、姜、桂，又不应，遂以参、芪各一斤，归、术、陈皮各半斤，附子一两，煎服，三日而尽，流涎顿止，腐肉顿溃，饮食顿进。再用姜、桂等药托里健脾，腐脱而疮愈矣。少参史南湖之内，夏患疽不起发，脉大而无力，发热作渴，自汗盗汗，用参芪大补之剂，益加手足逆冷，大便不实，喘促时呕，脉细微，按之如无，惟太冲不绝，仍以参、芪、白术、当归、茯苓、陈皮计斤许，加附子五钱，水煎二钟作一服，诸证悉退，脉息顿复。翌日，疮起而溃，仍用前药。四剂后，日用托里药调理，两月余而愈。（薛按）

一妇人于癸卯冬，失物发怒，缺盆内微肿。甲辰春，大如覆碗，左肩胛亦肿，肉色如故。或针出鲜血三碗许，腹痛如锥，泄泻不止，四肢逆冷，呕吐恶寒，或时发热，绝食已七日矣，其脉洪大，时或微细，此阳气脱陷也。用六君加炮姜三钱，附子二钱，早服至午不应，再剂加附子五钱，熟睡，觉来诸证顿退六七，可进稀粥。再四剂，诸证悉退，饮食如故，缺盆始痛。针出清脓二碗许，诸证复至，此虚极也，以十全大补加姜、桂、附各一钱，三剂而安。后减姜、附各五分，与归脾汤兼服，五十余剂而愈。（薛按）

# 温补按则（十九）
留都郑中翰，仲夏患发背已半月，疮头十余枚，皆如粟许，漫肿坚硬，根如大盘，背重如负石，即隔蒜灸五十余壮，其背顿轻。彼因轻愈，不守禁忌，三日后大作，疮不起发，但苦作痛，用活命饮四剂，势少退，用香砂六君子汤四剂，饮食少进。彼恃知医，自用败毒药二剂，饮食益少，口流涎沫，若不自知，此脾虚之甚也。每用托里药，加参、芪各三钱，彼密自拣去大半，后虽用大补药加姜、桂，亦不应。遂令其子以参、芪各一斤，归、术各半斤，干姜、桂、附各一两，煎膏一罐，三日饮尽，涎顿止，腐顿溃，食顿进。再用托里健脾药，腐肉自脱而愈。（下俱薛按）

张侍御患背疮三枚，皆如粟，彼以为小毒，服清热化痰药，外用凉药敷贴，数日尚不起，色黯不焮，胸中气不得出入，势甚可畏，连用活命饮二剂，气虽利，脓清稀，疮不起欲用补剂，彼泥于素有痰火，不受参术之补，因其固执，遂阳以败毒之剂与视之，而阴以参、芪、归、术各五钱，姜、桂各二钱，服二剂，背觉热，腐肉得溃，方信余言。始明用大补药乃愈。

南都聂姓者，时六月患发背，腐肉已去，疮口尺许，色赤焮肿，发热不食，欲呕不呕，服十宣散等药，自为不起，请余决之。其脉轻诊则浮而数，重诊则弱而涩，此溃后之正脉。然疮口开张，血气虚也；欲呕不呕，脾胃虚也；色赤焮肿，虚火之象也，尚可治。遂与十全大补汤加酒炒黄柏、知母、五味、麦门，及饮童便，饮食顿进，肌肉顿生，服至八剂，疮口收如粟许，又惑于人言，谓余毒未尽，乃服消毒药二剂，复发热昏聩，急进前药，又二十余剂乃愈。后两月，因作善事，一昼夜不睡，以致劳倦发热，似睡不睡，与前汤二剂，更加发热，饮食不进，惟饮热汤，后以前药加附子一钱，二剂复愈。

高秋官贞甫，孟秋发背，色黯而硬，不痛不起，脉沉而细，四肢逆冷，急用大艾隔蒜灸三十余壮，不痛，遂用艾如粟大者著肉灸七壮，乃始知痛。与六君子汤二剂，每剂入附子二钱，不应；后剂又加肉桂二钱，始应而愈。

一男子胁肿一块，日久不溃，按之微痛，脉微而涩，此形证俱虚也。经曰：形气不足，病气不足，当补不当泻。余以人参养营汤治之，彼不信，乃服流气饮，虚证悉至，方服前汤，月余少愈，但肿处尚硬，以艾叶炒热熨患处，至十余日脓成，以火针刺之，更灸以豆豉饼，又服十全大补汤百剂而愈。

# 定痛（二十）
齐氏曰：疮疽之证候不同，凡寒热虚实皆能为痛，故止痛之法，殊非一端。世人皆谓乳没珍贵之药，可住疼痛，而不知临病制宜，自有方法。盖热毒之痛者，以寒凉之药折其热而痛自止也；寒邪之痛，以温热之剂熨其寒则痛自除也。因风而痛者除其风，因湿而痛者导其湿；燥而痛者润之，塞而痛者通之，虚而痛者补之，实而痛者泻之；因脓郁而闭者开之，恶肉侵溃者去之，阴阳不和者调之，经络秘涩者利之。临机应变，方为上医，不可执方而无权也。

立斋曰：疮疡之作，由六淫七情所伤，其痛也，因气血凝滞所致。假如热毒在内，便秘而作痛者，内疏黄连汤导之；热毒炽盛，焮肿而作痛者，黄连解毒汤治之；不应，仙方活命饮解之；瘀血凝滞而作痛者，乳香定痛丸和之；作脓而痛者，托里消毒散排之；脓胀而痛者针之，脓溃而痛者补之；若因气虚而痛，四君加归、芪；血虚而痛，四物加参、芪；肾虚而痛，六味地黄丸。口干作渴，小便频数者，加减八味丸。此皆止痛之法也，慎勿概用寒凉之药。况血气喜温而恶寒，若冷气入里，血即凝滞，反为难瘥之证矣。丹溪云：脓出而反痛，此为虚也，宜补之，秽气所触者和解之，风寒所逼者温散之。若专用龙竭生肌，乳没止痛，吾知其必无效也。

凡痈毒焮肿赤痛之甚者，虽内治之法已俱如前，然煎剂功缓而痛急难当者，必须外用敷药。既欲其止痛，又欲其散毒，则无如降痈散之神妙也。

# 生肌收口（二一）
（附：成漏证）

陈良甫曰：痈疽之毒有浅深，故收敛之功有迟速，断不可早用收口之药，恐毒气未尽，后必复发，为患非轻。若痈久不合，其肉白而脓少者，此气血俱虚，不能潮运，而疮口冷涩也。每日用艾叶一把煎汤，避风热洗，及烧松香烟熏之，或用猪蹄汤洗之，更以神异膏贴之，必须守禁调理，否则不效。又曰：脉得寒则下陷，凝滞肌肉，故曰留连肉腠，是为冷漏，须温补之。

丹溪曰：诸经惟少阳、厥阴之生痈者宜须防之，以其多气少血也。血少则肌肉难长，故疮久未合，必成败证。苟反用驱利毒药，以伐其阴分之血，祸不旋踵矣。

立斋曰：肌肉者，脾胃之所主；收敛者，血气之所使。但当纯补脾胃，不宜泛敷生肌之剂。夫疮不生肌而色赤甚者，血热也，四物加山栀、连翘；色白而无神者，气虚也，四君加当归、黄芪；晡热内热，阴血虚也，四物加参、术；脓水清稀者，气血虚也，十全大补汤；食少体倦，脾气虚也，补中益气汤；烦热作渴，饮食如常，胃火也，竹叶黄芪汤，不应，竹叶石膏汤；热渴而小便频数，肾水虚也，用加减八味丸料煎服。若败肉去后，新肉微赤，四沿白膜者，此胃中生气也，但用四君子汤以培补之，则不日自敛。若妄用生肌之药，余毒未尽而反益甚耳。殊不知疮疡之作，由胃气不调；疮疡之溃，由胃气腐化；疮疡之敛，由胃气荣养。东垣云：胃乃发生之源，为人生之本，丹溪亦谓治疮疡当助胃壮气，使根本坚固，诚哉是言也，可不慎欤？又曰：若肌肉伤而疮口不敛，用六君子汤以补脾胃；若气虚恶寒而疮口不敛，用补中益气汤以补脾肺；若血虚发热而疮口不敛，用四物参术以滋肝脾。若脓多而疮口不敛，用八珍汤或十全大补汤以养血气，如不应，但用四君、归、芪以补脾胃，更不应，乃属命门火衰，急用八味丸以壮火生土。若脉数发渴者难治，以真气虚而邪气实也。又曰：生肌之法，当先理脾胃，助气血为主。若气血俱虚不能生者，当用托里之剂；若有风寒袭于疮所不能生者，宜用豆豉饼灸之。若流注顽疮，内有脓管，或瘀肉，或疬核，须用针头散腐之，锭子尤妙。如背疮、杖疮、汤火疮大溃，当用神效当归膏，则能去腐生新止痛，大有神效。又曰：痈疽溃后，毒尽则肉自生。常见世之治者，往往用龙骨、血竭之属以求生肌，殊不知余毒未尽，肌肉何以得生？气血既虚，龙、竭岂能得效？设若脓毒未尽，就用生肌，则反增溃烂，壮者轻者不过复溃，或迟敛而已；怯者重者必致内攻，或溃烂不敛，反致危矣。又曰：凡疮疡成漏，皆因元气不足，营气不从。阳气虚寒，则寒气逆于肉里，稽留血脉，腐溃既久，即成是患。故凡治不足之证，于其初患，便当内用参、芪、归、术温补脾胃，外用桑枝、葱熨接补阳气，使自消散。若久而不能成脓，亦用前二法补助以速之；若脓既成而不溃，用艾于当头灸数炷而出之，却服十全大补汤。患者又当慎起居，节饮食，庶几收敛。若用冷针开刺，久而内出清脓，外色黑黯，或误用生肌散速其口敛，反束其邪，必成败证。

诸疮患久成漏，常有脓水不绝，其脓不臭。若无歹肉者，法用炮附子去皮尖为细末，以唾津和为饼如三钱厚，安疮上以艾炷灸之，漏大艾亦大，漏小艾亦小，但灸令微热，不可令痛，干则易之，每灸一二十壮不论。灸后贴以膏药，隔二三日，又如前再灸，更服大补气血之药，直至肉平为度。或用炮附子切片三分厚灸之亦可。或用江西淡豆豉为饼，多灸之亦效。若疮久成漏，外有腐肉，内有脓管，不能收口者，以针头散和作细条纴入口内，外用膏药贴之，待脓管尽去，自然渐平收口；或先用灸法，数日后用此纴药；亦可仍内服十全大补等药。

郭氏灸法：疮疽久不收敛，及有脓水恶物，渐溃根深者，用白面、硫黄、大蒜三物，一处捣烂，看疮大小捻作饼子，厚约三分，安于疮上，用艾炷灸二十一壮，一灸一易，后隔四五日用药锭、针头散等药纴入疮内，歹肉尽去，好肉长平，然后贴收敛之药，内服应病之剂调理即瘥矣。

一男子年逾二十，禀弱，左腿外侧患毒，三月方溃，脓水清稀，肌肉不生，以十全大补汤加牛膝，二十余剂渐愈，更以豆豉饼灸之，月余而痊。一妇人左臂结核，年余方溃，脓清不敛；一男子患贴骨痈，腿细短软，疮口不合，俱用十全大补汤，外以附子饼及贴补药膏，调护得宜，百剂而愈。大凡不足之证，宜大补之剂兼灸，以补接阳气，祛散寒邪为上。京师董赐年逾四十，胸患疮成漏，日出脓碗许，喜饮食如常，以十全大补汤加贝母、远志、白蔹、续断，灸以附子饼，脓渐少，谨调护，岁余而愈。（薛按）

# 用香散药（二二）
伍氏曰：气血闻香则行，闻臭则逆。大抵疮疡多因营气不从，逆于肉理，故郁聚为脓，得香散药则气流行，故当多服五香连翘汤、万金散、清心内固金粉散。凡疮本腥秽，又闻臭触则愈甚。若毒气入胃则为咳逆，古人用此，可谓有理。且如饮食，调令香美则益脾土，养真元，保其无虞矣。

立斋曰：今人有疮疡，不审元气虚实，病之表里，病者多喜内消，而医者即用十宣散及败毒散、流气饮之类，殊不知十宣散虽有参、芪，然防风、白芷、厚朴、桔梗皆足以耗气，况不分经络、时令、气血多少而概用之乎！败毒散乃发表之药，果有表证，亦只宜一二服，多则元气反损，其毒愈盛，虽有人参，莫能补也，况非表证而用之乎？流气饮乃耗血之剂，果气结隔满，亦只宜二三服，多则血气愈伤。夫血气凝滞，多因荣卫气弱不能运行，岂可复用流气饮以益其虚？况诸经气血多寡不同，而流气饮通行十二经，则诸经皆为所损，反为败证，虽有芎归，亦难倚伏。若服之过度，则气虚血耗，何以成脓？苟不察其由而泛投克伐之剂，能无危乎？此三药者，其不可轻用亦明矣。河间云：凡疮只于一经，或兼二经者，只当求责其经，不可干扰余经也。

# 槐花酒（二三）
槐花治湿退热之功最为神速，大抵肿毒非用蒜灸及槐花酒先去其势，虽用托里诸药，其效未必甚速，惟胃寒之人不可过用。

滁州于侍御，髀[骨甲]患毒痛甚，服消毒药其势未减，即以槐花酒一服，势遂大退，再以托里消毒之药而愈。王通府患发背十余日，势危脉大，先以槐花酒二服杀退其势，更以败毒散二剂，再以托里药数剂，渐溃。又用桑柴燃灸患处，每日灸良久，仍以膏药贴之，灸至数次，脓溃腐脱，以托里药加白术、陈皮，月余而愈。刘大尹发背六七日，满背肿痛，势甚危，与隔蒜灸百壮，饮槐花酒二碗，即睡觉，以托里消毒药十去五六，令以桑枝灸患处而溃，数日而愈。一上舍肩患疽，脉数，以槐花酒二服，势顿退，再与金银花、黄芪、甘草，十余服而平。（薛按）

# 忍冬酒（二四）
忍冬酒治痈疽发背，初发时便当服此，不问疽发何处，或妇人乳痈，皆有奇效。如或处乡落贫家，服此亦便且效。仍兼以麦饭石膏及神异膏贴之，甚效。

一园丁患发背甚危，令取金银藤五六两捣烂，入热酒一盅，绞取酒汁温服，渣罨患处，四五服而平。彼用此药治疮，足以养身成家，遂弃园业。诸书云：金银花治疮疡，未成者即散，已成者即溃，有回生之功。一男子患脑痈，其头数多，痛不可忍，先服消毒药不应，更以忍冬酒服之，即酣睡，觉而势去六七，再四剂而消。又一男子所患尤甚，亦令服之，肿痛顿退，但不能平，加以黄芪、当归、瓜蒌仁、白芷、甘草节、桔梗，数剂而愈。一男子被鬼击，身有青痕作痛，以金银花煎汤，饮之即愈。本草谓此药大治五种飞尸，此其验也。

# 肿疡（二五）
立斋曰：肿高焮痛脉浮者，邪在表也，宜托之。肿硬痛深脉沉者，邪在里也，宜下之。外无焮肿，内则便利调和者，邪在经络也，当调营卫。焮肿烦躁，或咽干作渴者，宜降火；焮肿发热，或拘急，或头痛者，邪在表也，宜散之。大痛或不痛者，邪气实也，隔蒜灸之，更用解毒。烦躁饮冷，焮痛脉数者，邪在上也，宜清之。恶寒而不溃者，气虚兼寒邪也，宜宣而补之。焮痛发热，汗多大渴，便结谵语者，结阳证也，宜下之。不作脓，或熟而不溃者，虚也，宜补之。又曰：大抵痈肿之证，不可专泥于火为患，况禀有虚实及老弱不同，岂可概用寒凉之药？设若毒始聚，势不盛者，庶可消散。尤当推其病因，别其虚实，若概用凉药，必致误事。如脓将成，邪盛气实者，用消毒之剂先杀其毒，虽作脓不为大苦，溃亦不甚。若就用托里，必益其势，如脓将成不成及不溃者，方用托里。脓成势盛者针之，脓一出，诸证悉退矣。

丹溪曰：肿疡内外皆壅，宜以托里表散为主，如欲用大黄，宁无孟浪之非。溃疡内外皆虚，宜以补接为主，如欲用香散，未免虚虚之失。

愚意前论肿疡有云忌补宜下者，有云禁用大黄者，此其为说若异，而亦以证有不同耳。盖忌补者，忌邪之实也；畏攻者，畏气之虚也。即如肿疡多实，溃疡多虚，此其常也。然肿疡亦多不足，则有宜补不宜泻者；溃疡亦或有余，则有宜泻不宜补者，此其变也。或宜补，或宜泻，总在虚实二字。然虚实二字最多疑似，贵有定见。如火盛者，宜清者也；气滞者，宜行者也；既热且壅，宜下者也；无滞无壅，则不宜妄用攻下，此用攻之宜禁者也。至若用补之法，亦但察此二者。凡气道壅滞者不宜补，火邪炽盛者不宜温。若气道无滞，火邪不甚，或饮食二便清利如常，而患有危险可畏者，此虽未见虚证，或肿疡未溃，亦宜即从托补。何也？盖恐困苦日久，无损自虚，若能预固元气，则毒必易化，脓必易溃，口必易敛，即大羸大溃犹可望生。若必待虚证迭出，或既溃不能收敛，而后勉力支持，则轻者必重，重者必危，能无晚乎？此肿疡之有不足也，所系非细，不可不察。向余长男生在癸丑及乙卯五月，甫及二周而患背疽，初起时，背中忽见微肿，数日后按之，则根深渐阔，其大如碗，而皮色不变，亦不甚痛，至十余日，身有微热，其势滋甚，因谋之疡医，或云背疽，或云痰气，咸曰荤腥温补，一毫不可入口，乃投以解毒之药，一剂而身反大热，神气愈困，饮食不进矣。余危惧之甚，因思丹溪有云：痈疽因积毒在脏腑，当先助胃气为主，使根本坚固，而以行经活血佐之。又曰：但见肿痛，参之脉证虚弱，便与滋补，气血无亏，可保终吉。是诚确论也。因却前医，而专固元气以内托其毒，遂用人参三钱，制附子一钱，佐以当归、熟地、炙甘草、肉桂之属，一剂而饮食顿进，再剂而神彩如旧，抑何神也？由是弛其口腹，药食并进，十剂而脓成。以其根深皮厚，复用针出脓甚多，调理月余而愈。向使倾信庸流，绝忌温补滋味，专意解毒，则胃气日竭，毒气日陷，饮食不进，倘致透隔内溃，则万万不保矣。且此儿素无虚病，何敢乃尔？盖以其既属阴证，又无实邪，见有确真，故敢峻补脾肾，方保万全。呜呼！医之关系，皆是类也。因录此按，用告将来，以见肿疡溃疡，凡虚证未见，而但无实热壅滞可据者，便宜托补。如此则其受益于不识不知，有非可以言语形容者。（新按）

# 肿疡不足（二六）
汪太夫人年逾八十，脑疽已溃，发背继生，头如粟米，脉大无力，此膀胱经湿热所致，然脉大无力，乃血气衰也，遂以托里消毒散，数服稍可，更加参、芪之剂，虽疮起而作渴，此气血虚甚，以人参、黄芪各一两，当归、熟地五钱，麦冬、五味各一钱，数服渴止而愈。此不有脏腑能言，气血能告，岂能省悟？病者至死皆归于命，深可哀也。又有患者气质素实，或有痰不服补剂，然不知脓血内溃，气血并虚，岂不宜补？余常治疮，阴用参、芪大补之剂，阳书败毒之名，与服之俱不中满，疮亦随效，虚甚者尚加姜、桂，甚至附子，未尝有不效也。（薛按）

# 溃疡（二七）
立斋曰：脓熟不溃者，阳气虚也，宜补之。瘀肉不腐者，宜大补阳气，更以桑木灸之。脓清或不敛者，气血俱虚，宜大补。脓后食少无睡，或发热者，虚也，宜补之。倦怠懒言，食少不睡者，虚也，宜补之。寒气袭于疮口，不能收敛，或陷下不敛者，温补之。脉大无力或微涩者，气血俱虚也，峻补之。出血或脓多，烦躁不眠者，乃亡阳也，急补之。凡脓溃而清，或疮口不合，或聚肿不赤，肌寒肉冷，自汗色脱者，皆气血俱虚也，非补不可。凡脓血去多，疮口虽合，尤当补益，务使气血平复，否则更患他证，必难治疗也。又曰：大抵脓血大泄，当大补血气为先，虽有他证，以末治之。凡痈疽大溃，发热恶寒，皆属气血虚甚。若左手脉不足者，补血药当多于补气药；右手脉不足者，补气药当多于补血药，切不可发表。大凡痈疽，全藉血气为主，若患而不起，或溃而不腐，或不收敛，及脓少或清，皆血气之虚也，俱宜大补之，最忌攻伐之剂。亦有脓反多者，乃气血虚而不能禁止也。常见气血充实之人患疮者，必肿高色赤，易腐溃而脓且稠，又易于收敛。怯弱之人多不起发，不腐溃，及难于收敛，若不审察而妄投攻剂，虚虚之祸不免矣，及患后更当调养。若瘰疬流注之属，尤当补益也，否则更患他证，必难措治，慎之!又曰：溃疡气属气血俱虚，固所当补；若患肿疡而气血虚弱者，尤宜预补，否则虽溃而不敛矣。又凡大病之后，气血未复，多致再发；若不调补，必变为他证而危。或误以疮毒复发，反行攻伐，则速其不起，深可为戒也。又曰：若疮疡肿焮痛甚，烦躁脉大，则辛热之剂不但肿疡不可用，即溃疡亦可用也。

《太平圣惠方》云：凡痈疽脓溃之后，脉微涩迟缓者，邪气去而真气将复也，为易愈。若脉来沉细而直者，里虚而欲变证也。若脓血既去，则当脉静身凉，肿消痛息，如伤寒表证之得汗也。若反发热作渴，脉洪数者，此真气虚而邪气实也，死无疑矣。

# 溃疡有余（二八）
溃疡有余之证，其辨有四：盖一以元气本强，火邪本盛，虽脓溃之后而内热犹未尽除，或大便坚实而能食脉滑者，此其形气病气俱有余，仍宜清利，不宜温补，火退自愈，亦善证也；一以真阴内亏，水不制火，脓既泄而热反甚、脉反躁者，欲清之则正气以虚，欲补之则邪气愈甚，此正不胜邪，穷败之证，不可治也；一以毒深而溃浅者，其肌腠之脓已溃，而根盘之毒未动，此乃假头，非真溃也，不得遽认为溃疡而概施托补，若误用之，则反增其害，当详辨也；又有一种，元气已虚，极似宜补，然其禀质滞浊，肌肉坚厚，色黑而气道多壅者，略施培补，反加滞闷，若此辈者，真虚既不可补，假实又不可攻，最难调理，极易招怨，是亦不治之证也。总之，溃疡有余者十之一二，故溃疡宜清者少；肿疡不足者十常四五，故肿疡宜补者多，此亦以痈疽之危险，有关生死者为言，故贵防其未然也。至若经络浮浅之毒，不过肿则必溃，溃则必收，又何必卷卷以补泻为辨也，观者审之。

一男子年逾三十，腹患痈肿，脉数喜冷。齐氏云：疮疡肿起坚硬，疮疽之实也。河间云：肿硬木闷，烦躁饮冷，邪气在内也，遂用清凉饮倍加大黄，三剂稍缓；次以四物汤加芩、连、山栀、木通，四剂遂溃；更以十宣散去参、芪、肉桂，加金银花、天花粉，渐愈。彼欲速效，自服温补药，遂致肚腹俱肿，小便不利，仍以清凉饮治之，脓溃数碗，再以托里药而愈。赵宜人年逾七旬，患鬓疽已溃，焮肿甚痛，喜冷脉实，大便秘涩。东垣曰：烦躁饮冷，身热脉大，精神昏闷者，皆脏腑之实也。遂以清凉饮一剂，肿痛悉退，更以托里消毒药三十余剂而平。若谓年高溃后，投以补剂，实实之祸不免矣。（薛按）

# 溃疡作痛（二九）
立斋曰：脓出而反痛者，虚也，宜补之；脉数虚而痛者，属虚火，宜滋阴；脉数实而痛者，邪气实也，宜泄之；脉实便秘而痛者，邪在内也，宜下之；脉涩而痛者，气血虚寒也，温补之。大抵疮之始作也，先发为肿，气血郁积，蒸肉为脓，故多痛；脓溃之后，肿退肌宽，痛必渐减。若反痛者，乃虚也，宜补之。亦有秽气所触者，宜和解之；风寒所逼者，宜温散之。

丁兰年二十余，股内患毒日久，欲求内消。诊其脉滑数，知脓已成，因气血虚不溃，遂刺之，脓出作痛，以八珍汤治之，少可。但脓水清稀，更以十全大补汤加炮附子五分，数剂渐愈。仍服十全大补汤三十余剂而痊。一僧股内患肿一块，不痛不溃，治以托药，二十余剂脓成，刺之作痛。余谓：肿而不溃，溃而反痛，此气血虚甚也，宜峻补之。彼云气无补法，余谓正气不足，不可不补，补之则气化而痛邪自除，遂以参、芪、归、术、熟地黄治之，两月余而平。（薛按）

# 溃疡发热附恶寒（三十）
用手摸热有三法：以轻手扪之则热，重按之则不热，是热在皮毛血脉也；重按之至筋骨之分则热，蒸手极甚，轻手则不热，是邪在筋骨之间也；不轻不重按之而热，是热在筋骨之上、皮毛血脉之下，乃热在肌肉也。

仲景曰：脉虚则血虚，血虚生寒，阳气不足也。寸口脉微为阳不足，阴气上入阳中则洒淅恶寒。尺脉弱为阴不足，阳气下陷入阴中则发热也。

王氏曰：病热而脉数，按之不鼓动，乃寒盛格阳而致之，非热也；形证似寒，按之而脉气鼓击于指下盛者，此为热甚拒阴而生病，非寒也。

东垣曰：发热恶热，大渴不止，烦躁肌热，不欲近衣，或目痛鼻干，但脉洪大，按之无力者，非白虎汤证也，此血虚发躁，当以当归补血汤主之。又有火郁而热之证，如不能食而热，自汗气短者，虚也，当以甘寒之剂泻热补气。如能食而热，口舌干燥，大便难者，当以辛苦大寒之剂下之，以泻火保水。又曰：昼则发热，夜则安静，是阳气自旺于阳分也；昼则安静，夜则发热烦躁，是阳气下陷入阴中也，名曰热入血室；昼夜发热烦躁，是重阳无阴也，当亟泻其阳，峻补其阴。

立斋曰：脉浮或弱而热或恶寒者，阳气虚也，宜补气；脉涩而热者，血虚也，宜补血。脉浮数发热而痛者，邪在表也，宜散之；脉沉数发热而痛者，邪在里也，当下之。午前热者，补血为主；午后热者，补气为主。左手脉小于右手而热者，用血药多于气药；右手脉小于左手而热者，用气药多于血药。

# 发热烦躁（三一）
王太仆曰：大寒而甚，热之不热，是无火也，当治其心；大热而甚，寒之不寒，是无水也；热动复止，倏忽往来，时动时止，是无水也，当补其肾。故心盛则生热，肾盛则生寒；肾虚则寒动于中，心虚则热收于内。又热不胜寒，是无火也；寒不胜热，是无水也。夫寒之不寒，责其无水；热之不热，责其无火。热之不久，责心之虚；寒之不久，责肾之弱。治者当深味之。

立斋曰：疮疡发热烦躁，或出血过多，或脓溃大泄，或汗多亡阳，或下多亡阴，以致阴血耗散，阳无所依，浮散于肌表之间而非火也。若发热无寐者，血虚也，用圣愈汤。兼汗不止，气虚也，急用独参汤。发热烦躁，肉瞤筋惕，血气俱虚也，用八珍汤。大渴面赤，脉洪大而虚，阴虚发热也，用当归补血汤。肢体微热，烦躁面赤，脉沉而微，阴盛发躁也，用四君加姜附。

# 作呕（三二）
立斋曰：喜热恶寒而呕者，宜温养胃气；脉细肠鸣，腹痛滑泻而呕者，宜托里温中；喜寒恶热而呕者，宜降火；脉实便秘而呕者，宜泻火。若不详究其源而妄用攻毒之药，则肿者不能溃，溃者不能敛矣。虽丹溪曰：肿疡时呕，当作毒气攻心治之；溃疡时呕，当作阴虚补之。殊不知此大概之言耳，况今之热毒内攻而呕者，十才一二；脾胃虚寒，或痰气而呕者，十居八九，故不可执以为言也。又曰：凡痈疡肿赤，痛甚烦躁，脉实而呕者，为有余，当下之；若肿硬不溃，脉弱而呕者，乃阳气虚弱，当补之。若呕吐少食者，乃胃气虚寒，当温补脾胃；若痛伤胃气，或感寒邪秽气而呕者，虽在肿疡，当助胃壮气。若妄用攻伐，多致变证不治。

薛氏《枢要》曰：疮疡作呕，不可泥于热毒内攻而概用败毒等药。如热甚焮痛，邪气实也，仙方活命饮解之；作脓焮痛，胃气虚也，托里消毒散补之；脓熟胀痛，气血虚也，先用托里散，后用针以泄之；焮痛便秘，热壅于内也，内疏黄连汤导之；若因寒药伤胃而呕者，托里健中汤；胃寒少食而呕者，托里益中汤；中虚寒淫而呕者，托里温中汤；肝木乘脾而呕者，托里抑清汤；胃脘停痰而呕者，托里清中汤；脾虚自病而呕者，托里益黄汤；郁结伤脾而呕者，托里越鞠汤。又曰：大凡诸疮作呕，若饮冷便秘，是热毒也，黄连消毒散解之；饮冷便实，是胃火也，竹叶石膏汤清之；懒食饮汤，是谓虚也，补中益气汤补之；大便不实，喜饮热汤之脾胃虚寒也，六君加炮姜以温之。常见脾胃虚弱者，用前散反心膈阴冷致呕，而喉舌生疮，乃肾水枯涸，虚火炎上也，其证甚恶，急用加减八味丸，亦有得生者。

热毒作呕证：如刘贵患腹痈，焮痛烦躁，脉实作呕。河间云：疮疡者，火之属，须分内外以治其本。若脉沉实者，先当疏其内，以绝其源。又曰：呕哕心烦，脉沉而实，肿硬木闷，或皮肉不变，邪气在内，宜用内疏黄连汤治之。然作呕脉实，毒在内也，遂以前汤通利二三行，诸证悉去，更以连翘消毒散而愈。金台王时亨年逾四十，患臂毒焮痛作呕，服托里消毒药愈甚，余用凉膈散，二剂顿退，更以四物汤加芩、连，四剂而消。（薛按）

胃寒作呕证：如顾浩室人，年逾四十，患发背，治以托里药而溃，忽呕而疮痛，胃脉弦紧，彼以为余毒内攻。东垣云：呕吐无时，手足厥冷，脏腑之虚也。丹溪云：溃后发呕不食者，湿气侵于内也。又云：脓出而反痛，此为虚也。今胃脉弦紧，木乘土位，其虚明矣。余欲以六君子汤加酒炒芍药、砂仁、藿香治之，彼自服护心散，呕愈甚。复邀治，仍用前药，更以补气血药，两月而愈。大抵湿气内侵，或感秽气而作呕者，必喜温而脉弱；热毒内攻而作呕者，必喜凉而脉数，必须辨认明白。亦有大便不实，或腹痛，或膨胀，或呕吐，或吞酸嗳腐，此皆肠胃虚寒也，以理中汤治之。如不应，加熟附子二三片。余尝饮食少思，吞酸嗳腐，诸药不应，惟服理中汤及附子理中丸有效。盖此证皆因中气虚寒，不能运化郁滞所致，故用温补之剂，使中气温和，自无此证矣。张生患漆疮作呕，由中气虚弱，漆毒侵之，余以六君子汤加砂仁、藿香、酒炒芍药治之，彼不信，另服连翘消毒散，呕果甚，复邀治，仍以前药，外用麻油调铁锈末涂之而愈。（薛按）

戴氏曰：如恶心者，无声无物，欲吐不吐，欲呕不呕，虽曰恶心，实非心经之病，皆在胃口上，宜用生姜，盖能开胃豁痰也。（名元礼，南院使）

# 作渴（三三）
李氏曰：人病疽多有愈后发渴而不救者，十有八九。或先渴而后患疽者，尤为难治，急用加减八味丸可免前患。若疽安而渴者，服此丸则渴止；疽安而未渴者，预服此丸则永不生渴；或未发疽而先发渴者，服此不惟渴止，且疽亦不作，气血加壮，真神剂也。又曰：痈疽已安之后，或未安之际，口舌燥黄如鸡内金者，乃肾水枯竭，心火上炎，此证最恶。古人云：玉华池竭七庙亡。若误投以丹药，则祸在反掌，急用加减八味丸、桑枝煎、五味子汤以滋补之。又云：一贵人病疽，未安而渴作，一日饮水数升，余以加减八味丸治之，诸医大笑云：此能止渴，我辈当不复业医。皆用木瓜、紫苏、乌梅、人参、茯苓、百药煎等剂，服多而渴愈甚。不得已用此药，三日渴止，久服遂不复渴，饮食加倍，健于少壮。盖此药非出鄙见，自为儿时闻先君言，有人病渴用渴药，累年不愈，一名医使服此药，降心火，生肾水为最。家藏此方，亲用尝验，患者当知所鉴。（详《外科精要》。）

马益卿曰：痈疽作渴，乃气血两虚，宜用参、芪以补气，当归、地黄以养血。或用黄芪六一汤，或用忍冬丸。其方以忍冬藤入瓶内，加无灰酒，微火煨一宿，取出晒干，少加甘草，俱为末，仍用余酒调糊为丸，桐子大，每服百余丸，温酒下。兼治五痔诸瘿气。

立斋曰：尺脉大或无力而渴者，宜滋阴降火；上部脉沉实而渴者，宜泻火；上部脉洪数而渴者，宜降火；胃脉数而渴者，宜清胃火；气虚不能生津液而渴者，宜补中气；脉大无力或微弱而渴者，宜补气血；脓血大泄，或疮口出血而渴者，宜大补气血，如不应，急用独参汤。

薛氏《枢要》曰：疮疡作渴，若焮肿发热，便利调和者，上焦热也，用竹叶石膏汤；肿痛发热，大便秘涩者，内脏热也，用四顺清凉饮；焮肿痛甚者，热毒蕴结也，用仙方活命饮；漫肿微痛者，气血虚壅也，用补中益气汤；若胃火消烁而津液短少者，用竹叶黄芪汤；若胃气虚弱不生津液者，用补中益气汤；若胃气受伤，内无津液者，用七味白术散；若肾水干涸作渴，或口舌干燥者，用加减八味丸。或先口干作渴，小便频数，而后患疽，或疽愈后作渴饮水，或舌黄干硬，小便数而疽生者，尤其恶也。苟能逆知其因，预服加减八味丸、补中益气汤以滋化源，可免是患。《心法》曰：余治疮疡作渴，不问肿溃，但脉数发热而渴，以竹叶黄芪汤治之。脉不数，不发热，或脉数无力而渴，或口干，以补中益气汤。若脉数而便秘，以清凉饮。若尺脉洪大，按之无力而渴，以加减八味丸。若治口燥舌黄，饮水不歇，此丸尤效。

# 泻痢（三四）
立斋曰：疮疡大便泄泻，或因寒凉克伐，脾气亏损；或因脾气虚弱，食不克化；或因脾虚下陷，不能升举；或因命门火衰，不能生土；或因肾经虚弱，不能禁止；或因脾肾虚寒，不能司职。所主之法：若寒凉伤脾，六君加木香、砂仁，送二神丸；脾虚下陷，用补中益气送二神丸；命门火衰，用八味丸料送四神丸；肾虚不禁，用姜附汤加吴茱萸、五味；脾肾虚寒，用参附汤送四神丸。《病机》云：脉沉而细，身不动作，睛不了了，饮食不下，鼻准气息者，姜附汤主之。身重四肢不举者，参附汤主之。仲景云：下痢肠鸣，当温之。脉迟紧痛未止，当温之。大孔痛，当温之。心痛，当救里，可与理中、附子、四逆辈。《精要》云：痈疽呕泻，肾脉虚者不治。凡此难治之证，如按前法治之，多有可生者。

御医王彭峰之内，年逾四十，背疽不起发，泄泻作呕，食少厥逆，脉息如无，属阳气虚寒，用大补剂加附子、姜、桂，不应，再加附子二剂，泻愈甚；更以大附子、姜、桂各三钱，参、芪、归、术各五钱，作一剂，腹内始热，呕泻乃止，手足渐温，脉息遂复；更用大补而溃，再用托里而敛。十年后，仍患脾胃虚寒而殁。（薛按）

# 大便秘结（三五）
立斋曰：疮疡大便秘结，若作渴饮冷，其脉洪数而有力者，属实火，宜用内疏黄连汤。若口干饮汤，其脉浮大而无力者，属气虚，宜用八珍汤。若肠胃气虚血燥而不通者，宜用十全大补汤培养之。若疮证属阳，或因入房伤肾而不通者，宜用前汤加姜、附回阳，多有得生者。若饮食虽多，大便不通，而肚腹不胀者，此内火消烁，切不可通之。若肚腹痞胀而直肠干涸不通者，宜用猪胆汁导之。若误行疏利，复伤元气，则不能溃敛。经曰：肾开窍于二阴。藏精于肾，津液润则大便如常。若溃疡有此，因气血亏损，肠胃干涸，当大补为善。设若不审虚实，而一于疏利者，鲜有不误。若老弱或产后而便难者，皆气血虚也，猪胆汁最效，甚者多用之。更以养血气药助之，万不可妄行攻伐。

居宾鸥仲夏患发背，黯肿尺余，皆有小头如铺粟状，四日矣，此真气虚而邪气实也。遂隔蒜灸之，服活命饮二剂，其邪顿退，乃纯补其真阴，又将生脉散以代茶饮，疮邪大退。余因他往，三日复视之，饮食不入，中央肉死，大便秘结，小便赤浊。余曰：中央肉死，毒气盛而脾气虚也；大便不通，肠虚而不能传送也；小便赤浊，脾虚而火下陷也，治亦难矣。彼始云：莫非间断补药之过也？余曰：然。乃急用六君子加当归、柴胡、升麻，饮食渐进，大便自通。外用乌金膏涂中央三寸许，四围红肿渐消，中央黑腐渐去，乃敷当归膏，用地黄丸与前药间服，将百剂而愈。（薛按）

# 小便淋涩不利（三六）
立斋曰：疮疡小便淋漓频数，或茎中涩者，肾经亏损之恶证也，宜用加减八味丸以补阴。足胫逆冷者，宜用八味丸以补阳。若小便频而黄者，宜用四物汤加参、术、麦门、五味以滋肺肾。若小便短而少者，宜用补中益气加山药、麦门、五味以补脾肺。若热结膀胱而不利者，宜用五淋散以清热。若脾气燥热而不能化者，宜用黄芩清肺饮以滋阴。若膀胱阴虚，阳无以生者，宜用滋肾丸；若膀胱阳虚，阴无以化者，宜用六味地黄丸。肾虚之患，多传此证，非滋化源则不救。若用黄柏、知母反泻其阳，是速其危也。若老人阴痿思色，精气内败，茎中痛而不利者，用加减八味丸加车前子、牛膝；不应，更加附子，多有复生者。若精已竭而复耗之，大小便中牵痛，愈痛则愈便，愈便则愈痛，以前药加附子，亦有复生者。王太仆云：无阴则阳无以化，无阳则阴无以生，当滋其化源。若专用淡渗，复损真阴，乃速其危也。

# 发痉（三七）
立斋曰；疮疡发痉，因气血亏损，或为外邪所搏，或内虚郁火之致。其形则牙关紧急，四肢劲强，或腰背反张，肢体抽搐。其有汗而不恶寒者曰柔痉，风能散气，故有汗也；其无汗而恶寒者曰刚痉，寒能涩血，故无汗也。皆由亡血过多，筋无所养，故伤寒汗下过多，与溃疡产后多患之，乃败证也。若大补气血，多有可治者，若作风治，速其危矣。

痉论法俱详见《杂证谟》十二卷痉证门，所当参阅。

# 无寐（三八）
立斋曰：疮疡溃后无寐，发热烦躁，血虚也，圣愈汤；自汗不止，无寐，气虚也，四君加黄芪、五味子；发热烦躁，肉瞤筋惕，气血虚也，八珍汤。大渴面赤，脉洪大而浮，阴虚发热也，当归补血汤；肢体微热，烦躁面赤，脉沉微，阴盛发躁也，四君加姜、附。

# 疮疡出血（三九）
立斋曰：疮疡出血，因五脏之气亏损，虚火动而错经妄行也，当求其经、审其因而治之。若肝热而血妄行者，宜四物加炒山栀、芩、术、丹皮；肝虚而不能藏血者，六味地黄丸；心虚而不能主血者，四物加炒黄连、丹皮、苓、术；脾虚热而不能统血者，四君子加炒栀子、丹皮。若脾经郁结，用归脾汤加五味子。脾肺气虚，用补中益气汤加五味子。气血俱虚，用十全大补汤。阴火动者，用六味丸加五味子。大凡失血过多，见烦热发渴等证，勿论其脉急，用独参汤以补气。经云：血生于气，苟非参、芪、归、术甘温等剂，以生心肝之血，决不能愈。若发热脉大者不治。凡患血证，皆当以犀角地黄汤为主。

# 戒忌调护（四十）
李氏云：病疽之人，当戒酒面、炙煿、腌腊、生冷、油腻、鸡鹅、鱼腥之类。若起居七情，尤当深戒，务令卧室洁净馨香，使气血流畅。仍忌僧道孝子，产妇经妇，及鸡犬猫畜之类。若背疽难于隐几，宜用绿豆十斗作一袋，隐伏其上，以解毒凉心也。又曰：大凡脏腑已利，疮毒已溃，气血既虚，最当调护。若发热而服凉药，无不致祸。

立斋曰：绿豆性寒，主丹毒烦热，风疹，或金石所发，实热烦渴，饮食如常，证属纯阳者，极宜用之，否则不可轻用也。又曰：疮疡食肉，乃自弃也。疮疡之毒，发于营气，今反助之，与自弃何异？虽用药施治，亦不能愈。

东垣云：胃为五脏之根本，胃气一伤，诸证皆虚，七恶蜂起，可不慎哉？

愚按：疮疡当忌荤腥，然以愚见言之，则惟热火证及疔毒阳痈，则毫不可犯，宜切慎也。至若营卫大虚而毒不能化，肉不能长，凡宜温宜补等证，岂亦不宜滋补乎？故古人号黄芪为羊肉，则既宜黄芪，未有不宜羊肉者。惟猪肉、牛肉、醇酒，及伤脾助湿等物，则不可不忌。

# 阴阳证变（四一）
太监刘关患发背，肿痛色紫，诊其脉息沉数。陈良甫云：脉数发热而痛者，发于阳也，且疮疡赤甚则紫，即火极似水也。询之，尝服丹石药半载，乃积温成热所致。遂以内疏黄连汤，再服稍平；更用排脓消毒药及猪蹄汤、太乙膏而愈。经曰：色与脉当相参应，治之者在明亢害承制之理、阴阳变化之机焉耳。举人潘光甫，年四十，患脑疽焮肿，诊其脉沉静。余谓此阳证阴脉，断不起，已而果然。盖疮疡之证虽属心火，尤当分表里虚实，果元气充实，内有实火者，寒剂或可责效。若寒凉过度，使胃寒脾弱，阳证变阴，或结而不溃，溃而不敛，阴阳乖戾，水火交争，死无日矣。（薛按）

# 论列方（外科上）
参附汤（补三七）
姜附汤（热三二外三三）
托里散（外四三）
四君子汤（补一）
八珍汤（补十九）
独参汤（补三五）
六君子汤（补五）
四物汤（补八）
圣愈汤（补九十）
理中汤（热一）
归脾汤（补三二）
六味丸（补百二十）
回阳汤（外三七）
滋肾丸（寒一六三）
八味丸（补一二二）
护心散（外七二）
败毒散（散三六）
二神丸（热百五十）
冲和汤（外二四）
清凉饮（外九十）
四神丸（热一五一）
麻黄汤（散一）
流气饮（外五五）
凉膈散（痘八三）
五淋散（寒百十七）
清胃散（寒五四）
五香汤（未入即外五一方）
十宣散（痘十四）
涤阴汤（外八五）
白虎汤（寒二）
万金散（外六七）
漏芦汤（外九五）
夺命丹（外七七）
蜡矾丸（外七四）
忍冬酒（外百二）
槐花酒（外百四）
远志酒（外百六）
国老膏（外六八）
桑枝煎（外百九）
制甘草汤（外六八）
五味子汤（补五七）
神仙截法（外百十）
十全大补汤（补二十）
仙方活命饮（外一）
人参黄芪汤（外二六）
补中益气汤（补三十）
托里消毒散（外二）
托里温中汤（外十二）
托里健中汤（外十一）
托里清中汤（外十六）
托里益黄汤（外十五）
托里益中汤（外十三）
托里抑青汤（外十七）
托里越鞠汤（外十九）
托里温经汤（外十四）
七味白术散（小七）
丁香柿蒂散（热六四）
黄芪六一汤（补四九）
当归补血汤（补四四）
加减八味丸（外三八）
人参养营汤（补二一）
人参平肺散（寒三七）
人参理中汤（热一）
人参败毒散（散三六）
附子理中汤（外三四）
竹叶黄芪汤（寒七）
黄连消毒散（外六十）
黄连解毒汤（寒一）
竹叶石膏汤（寒五）
连翘消毒散（外六一）
内疏黄连汤（外九三）
五香连翘汤（外五一）
四顺清凉饮（攻二五）
黄芩清肺饮（寒三八）
内固金粉散（外七三）
犀角地黄汤（外四六）
乳香定痛丸（外五七）
犀角升麻汤（外四七）
香砂六君汤（补七）
神仙熏照方（外一二二）
附子饼（外百十六）
豆豉饼（外百十七）
桑枝灸（外百二十）
葱熨法（外一二一）
隔蒜灸（外百十五）
骑竹马法（外百十四）
针头散（外一四四）
降痈散（新因三六）
麦饭石膏（外一三九）
乌金膏（外一四二）
阴阳散（外一三三）
抑阴散（外一三一）
抑阳散（外一三二）
猪蹄汤（外一二五）
浴毒汤（即百草煎之类。新因三七）
太乙膏（外三百八）
当归膏（外三一四）
神异膏（外三百十）

# 发背（四二）
发背属督脉、膀胱经。凡阴虚火盛，或醇酒厚味，或郁怒房劳，或丹石热毒，皆能致之。若肿赤痛甚，脉洪数而有力者，热毒之证也，为易治；若漫肿微痛，色黯作渴，脉虽洪数而无力者，阴虚之证也，为难治；若不肿不痛，或漫肿色黯，脉微细者，阳气虚甚也，尤为难治。大抵发背之证，其名虽多，总惟阴阳二证为要。若发一头或二头，其形焮赤肿高，发热疼痛，头起者为痈，属阳，易治；若初起一头如粟，不肿不赤，闷痛烦躁，大渴便秘，睡语咬牙，四五日间，疮头不计其数，疮口各含如粟，形如莲蓬，故名莲蓬发，积日不溃，按之流血，至数日或八九日，其头成片，所含之物俱出，通结一衣，揭去又结，其口共烂为一疮，其脓内攻，其色紫黯者为疽，属阴，难治。且此证不可大痛，又不可不痛，若见烦闷者多不治。总之，疮疡虽云属火，然未有不由阴虚而致者。故经云：督脉经虚，从脑而出；膀胱经虚，从背而出，故不可专泥于火。

陈良甫曰：背疽之源有五：一天行，二瘦弱气滞，三怒气，四肾气虚，五饮冷酒，食炙煿，服丹药。

立斋曰：大抵发背之证，虽发热疼痛，形势高大，烦渴不宁，但得脉息有力，饮食颇进，可保无虞，其脓一溃，诸证悉退。多有因脓不得外泄以致疼痛，若用败毒寒药攻之，反致误事。若有脓，急针之，脓一出，苦楚即止。脓未成而热毒作痛者，可用解毒之药。亦有腐溃尺余者，若无恶证，则投以大补之剂，肉最易生，亦无所妨。惟忌肿不高，色不赤，不焮痛，脉无力，不饮食，肿不溃，腐不烂，脓水清或脓多不止，皆属元气虚也，为难治，宜峻补之。其或脓血既泄，肿痛尤甚，脓水臭败，烦躁时嗽，腹痛渴甚，泻利无度，小便如淋，乃恶证也，皆不可治。

又，灸法曰：余常治发背，不问日期、阴阳、肿痛，或不痛，或痛甚，但未成脓，或不溃者，即与灸之，随手取效。或麻木者，明灸之，毒气自然随火而散。或疮头如黍者，灸之不效。亦有数日色尚微赤，肿尚不起，痛不甚，脓不作者，尤宜多灸，勿拘日期，更服甘温托里药，切忌寒凉之剂。其有势未定者，或先用箍药围之，若用乌金膏点患处尤妙。凡人初觉发背，赤热肿痛，莫辨其头者，但以湿纸覆其上，立候视之，其纸有先干处，即是结痈头也，取大蒜切成片如二三钱厚薄，安于头上，用大艾炷灸之，三壮换一蒜片，痛者灸至不痛，不痛灸至痛时方止。最要早觉早灸为上，一日二日，十灸十活，三日四日六七活，五日六日三四活，过七日则难为力矣。若有十数头作一处生者，即用大蒜研成膏，作薄饼铺头上，聚艾于蒜饼上烧之，亦能活也。若背上初发赤肿一片，中间有一片黄粟米头子，便用独蒜切去两头，取中间半寸厚者，正安于疮上，灸十四壮，多至四十九壮。盖如此恶证，惟隔蒜灸及涂乌金膏有效。

又，治法曰：肿硬痛深脉实者，邪在内也，可下之；肿高焮痛脉浮者，邪在表也，宜托之；焮痛烦躁，或咽干，火在上也，宜泻之；肿高或不作脓者，邪气凝结也，宜解之；肿痛饮冷，发热睡语者，火也，宜清之；不作脓，或不溃不敛者，阳气虚也，宜补之；瘀肉不腐，或积毒不解者，阳气虚也，宜助阳气；脓多或清者，气血俱虚也，宜峻补之；脉浮大或涩而肌肉迟生者，气血俱虚也，宜补之；右关脉弱而肌肉迟生者，宜补脾胃。

又，诸毒治法曰：如头痛有表证者，宜先服人参败毒散一二剂。如焮痛发热脉数者，用金银花散、槐花酒、神功托里散。如疼痛肿硬脉实者，以清凉饮、仙方活命饮、苦参丸。肿硬木闷，疼痛发热，烦躁饮冷，便秘脉沉实者，内疏黄连汤或清凉饮。大便已通，欲其作脓，宜仙方活命饮、托里散、蜡矾丸，外用神异膏。如饮食少思，或不甘美，用六君子汤加藿香，连进三五剂，更用雄黄解毒散洗患处，每日用乌金膏涂疮口处，俟有疮口，即用纸作捻，蘸乌金膏纴入疮内。若有脓为脂膜间隔不出，或作胀痛者，宜用针引之，腐肉堵塞者去之。若瘀肉腐动，用猪蹄汤洗之。如脓稠或痛，饮食如常，瘀肉自腐，用消毒与托里药相兼服之，仍用前二膏涂贴。若腐肉已离好肉者，宜速去之。如脓不稠不稀，微有疼痛，饮食不甘，瘀肉腐迟，更用桑柴灸之，亦用托里药。若瘀肉不腐，或脓清稀不焮痛者，急服大补之剂，亦用桑木灸之，以补接阳气，解散郁毒。常观患疽稍重未成脓者，不用蒜灸之法，及脓熟不开，或待腐肉自去，则多致不救。大抵气血壮实，或毒少轻者，可假药力，或自腐溃。若怯弱之人，热毒中隔，内外不通，不行针灸，药无全功矣。此证若脓已成，急宜开之，否则重者溃通脏腑，腐烂筋骨，若使透膈则不可治；轻者延溃良肉，难于收功，因而不敛者多矣。

又，诸补治法曰：若肿焮作痛，寒热作渴，饮食如常，此形气病气俱有余也，先用仙方活命饮，后用托里消毒散解之。漫肿微痛，或色不赤，饮食少思，此形气病气俱不足也，用托里散调补之。不作脓或脓成不溃，阳气虚也，托里散倍加肉桂、参、芪。脓出而反痛，或脓清稀，气血俱虚也，八珍汤。恶寒形寒或不收敛，阳气虚也，十全大补汤。晡热内热或不收敛，阴血虚也，四物加参、术。作呕欲呕或不收敛，胃气虚也，六君加炮姜。食少体倦或不收敛，脾气虚也，补中益气汤加茯苓、半夏。肉赤而不敛，血热也，四物加山栀、连翘；肉白而不敛，脾虚也，四君加酒炒芍药、木香；小便频数者，肾阴亏损也，加减八味丸。大抵疮毒势甚，若妄用攻剂，怯弱之人必损元气，因而变证者众矣。

又，三证治法曰：若初患未发出而寒热疼痛、作渴饮冷，此邪气内蕴也，仙方活命饮；若口干饮热，漫肿微痛，此元气内虚也，托里消毒散；若饮食少思，肢体倦怠，此脾胃虚弱也，六君子汤，如未应，加姜、桂。其有死者，乃邪气盛、真气虚而不能发出也，在于旬余之间见之；若已发出，用托里消毒散，不腐溃，用托里消毒散，如不应，急宜温补脾胃。其有死者，乃真气虚而不能腐溃也，在于二旬之间见之；若已腐溃，用托里散以生肌，如不应，急温补脾胃。其有死者，乃脾气虚而不能收敛也，在于月余见之。此三证虽不见于经籍，余尝治而历验者。

《千金方》灸法：治发背已溃未溃者。用淡豆豉以水和捣成硬泥，依肿大小作饼，三四分厚，如已有疮孔，勿置疮孔上，但四布豆饼，列艾其上灸之，使微热，勿令破肉，如热痛急，少起之，日灸二度，如先有疮孔，孔出汁即瘥。

一验透膈法：凡背疽大溃，欲验穿透内膜者，不可用皂角散嚏法，但以纸封患处，令病者用意呼吸，如纸不动者，未穿透也。倘用取嚏法鼓动内膜，则反致穿透，慎之，慎之!

都宪周弘冈背患疽，肿而不溃，脉大而浮，此阳气虚弱而邪气壅滞也，用托里散倍加参芪；反内热作渴，脉洪大鼓指，此虚火也，用前散急加肉桂，脉证顿退，仍用托里而愈。若以为热毒而用寒药则误矣。上舍张克恭患此，内服外敷皆寒凉败毒，遍身作痛，欲呕少食，晡热内热，恶寒畏寒。余曰：遍身作痛，营卫虚而不能营于肉里也；欲呕少食，脾胃虚寒而不能消化饮食也；内热晡热，阴血内虚而阳气陷于阴分也；恶寒畏寒，阳气虚弱而不能卫于肌肉也，此皆由脾胃之气不足所致，遂用补中益气汤，诸证渐退；更以十全大补汤，腐肉渐溃；又以六君子汤加芎归，肌肉顿生而愈。府庠彭碧溪患腰疽，服寒凉败毒之药，色黯不痛，疮头如铺黍，背重不能安寝，耳聩目白，面色无神，小便频涩，作渴迷闷，气粗短促，脉浮数重按如无，余先用滋水之药一剂，少顷，便利渴止，背即轻爽，乃砭出瘀血，以艾半斤许明灸患处，外敷乌金膏，内服参、芪、归、术、肉桂等药，至数剂，元气稍复。自疑肉桂辛热，一日不用，手足并冷，大便不禁，仍用肉桂及补骨脂二钱，肉豆蔻一钱，大便复常，其肉渐溃，更用当归膏以生肌肉，八珍汤以补气血而愈。上舍蔡东之患此，余用托里之药而溃，疮口尚未全敛，时值仲冬，且兼咳嗽。余曰：疮口未敛，脾气虚也；咳嗽不止，肺气虚也，法当补其母。一日与之同宴，见忌羊肉，余曰：补可以去弱，人参、羊肉之类是也，最宜食之。遂每日不撤，旬余而疮敛，嗽亦顿愈矣。一男子年逾五十，患发背，色紫肿痛，外皮将溃，寝食不安，神思甚疲，用桑柴灸患处出黑血，即鼾睡，觉而诸证如失，服仙方活命饮二剂，又灸一次，脓血皆出，更进二剂，肿痛大退，又服托里消毒散数剂而敛。夫疮势炽甚，本宜峻剂攻之，但年老血气衰弱，况又发在肌表，若专于攻毒，则胃气先损，必反误事。（俱薛按）

余长男于二周患背疽，治按在肿疡条中。（新按）

## 论外通用方

神仙熏照法（外一二三）

# 脑疽（四三）
立斋曰：脑疽属膀胱经积热，或湿毒上壅，或阴虚火炽，或肾水亏损，阴精消涸所致。若肿痛未作脓者，宜除湿消毒。大痛或不痛，或麻木者，毒甚也，隔蒜灸之，更用解毒药。肿痛便秘者，邪在内也，宜泄之。不甚痛或不作脓者，虚也，托里为主。脓成胀痛者，针之，更以托里。上部脉数实而痛者，宜降火；上部脉数虚而痛者，宜滋阴降火为主。尺部脉数而作渴者，滋阴降火。脉数而虚细无力，或脓清，或不敛，或脓多者，大补血气。不作脓或不溃者，托里药主之。烦躁饮冷，脉实而痛者，宜泻火。

又，治法曰：初起肿赤痛甚，烦渴饮冷，脉洪数而有力，乃湿热上壅，当用黄连消毒散，并隔蒜灸以除湿热。若漫肿微痛，渴不饮冷，脉洪数而无力，乃阴虚火炽，当用六味丸及补中益气汤以滋化源。若口舌干燥，小便频数，或淋漓作痛，乃肾水亏损，急用加减八味丸及前汤，以固根本而引火归经。若不成脓，不腐溃，阳气虚也，四君加归芪。若不生肌，不收敛，脾气虚也，十全大补汤。若色黯不溃，或溃而不敛，乃阴精消涸，名曰脑烁，为不治。若攻补得宜，亦有可愈。大凡肿焮痛甚，宜活命饮，隔蒜灸之，以解散瘀血，拔引郁毒，但艾炷宜小而少。若欲其成脓腐溃，生肌收敛，并用托里为主。

李氏曰：脑疽及颈项有疽，不可用隔蒜灸，恐引毒上攻，宜灸足三里穴五壮，气海穴三七壮，仍服凉血化毒之药，或以骑马穴法灸之。凡头项咽喉生疽，古法皆为不治，若用此法，多有生者。如五香连翘、漏芦等汤，国老膏、万金散皆可选用。（见《外科精要》）

一老人患此，色赤肿痛，脉数而有力，与黄连消毒散，二剂少退，更与清心莲子饮四剂而消。一男子肿痛脉数，以荆防败毒散二剂而痛止，更以托里消毒药而消。一男子焮肿疼痛，发热饮冷，脉洪数，与凉膈散二剂而痛止，以金银花散四剂而溃，更以托里药而愈。一老妇禀壮实，溃而痛不止，脉实便秘，以清凉饮二剂而痛止，更以托里消毒药而愈。一妇人冬间患此，肿痛热渴，余用清热消毒，溃之而愈。次年三月，其舌肿大，遍身发疔如葡萄，不计其数，手足尤多，乃脾胃受毒也，先各刺出黑血，随服夺命丹七粒，出鼻汗，疮热益甚，便秘二日；与大黄、芩、连各三钱，升麻、白芷、山栀、薄荷、连翘各二钱，生甘草一钱，水煎三五沸，服之，大小便出臭血甚多，下体稍退；乃磨入犀角汁，再服，舌本及齿缝出臭血，诸毒乃消；更以犀角地黄汤而愈。一妇人患前证，口干舌燥，内服清热，外敷寒凉，色黯不臖，胸中气噎，此内真寒而外假热也。彼疑素有痰火，不欲温补，余以参、芪各五钱，姜、桂各二钱，一剂顿溃，又用大补药而愈。一男子头项俱肿，虽大溃肿痛益甚，兼作泻，烦躁不睡，饮食少思，其势可畏，诊其脉，则毒尚在，与仙方活命饮，二剂肿痛退半；与二神丸及六君子汤加五味子、酸枣仁，四剂诸证少退，饮食少进，睡亦少得；又与参苓白术散数服，饮食顿进；再与十全大补汤加金银花、白芷，月余而瘥。（薛按）

# 耳疮（四四）
立斋曰：耳疮属少阳三焦经，或足厥阴肝经血虚风热，或肝经燥火风热，或肾经虚火等因。若发热焮痛，属少阳厥阴风热，用柴胡清肝散；若内热痒痛，属二经血虚，用当归川芎散；若寒热作痛，属肝经风热，用小柴胡汤加山栀、川芎；若内热口干，属肾经虚火，用加味地黄丸，如不应，用加减八味丸，余当随证治之。

愚按：薛氏所治耳证，凡气虚者，以补中益气汤加山栀、黄芩；血虚者，用八珍汤加柴胡、丹皮；肝火血虚者，用栀子清肝散；怒动肝火者，用加味逍遥散；肝脾受伤者，朝用加味归脾汤，暮用加味消遥散，此其治之大约也。余尝治一儒者，年近三旬，素有耳病，每年常发，发必肿溃，至乙亥二月，其发则甚，自耳根下连颈项，上连头角，耳前耳后，莫不肿痛，诸医之治，无非散风降火，至一月后，稠脓鲜血自耳迭出，每二三日必出一酒钟许，然脓出而肿全不消，痛全不减，枕不可近，食不可加，气体俱困，自分其危，延余治之。察其形气已大不足；察其病体则肿痛如旧，仍若有余；察其脉息则或见弦急，或见缓弱，此非实热可知，然脉不甚紧，而或时缓弱，亦得溃疡之体，尚属可治，遂先以六味汤，二三剂而元气稍振；继以一阴煎加牛蒡子、茯苓、泽泻，仍倍加白蒺藜为君，服五十余剂；外用降痈散昼夜敷治，两月后而愈。盖此证虽似溃疡有余，而实以肝肾不足，上实下虚，一奇证也，故存识之。（新按）

# 鬓疽（四五）
立斋曰：鬓疽属肝胆二经怒火，或风热血虚所致。若焮痛或发热者，宜祛风清热；焮痛发寒热或拘急者，发散表邪。作脓焮痛，托里消毒；脓已成作痛者，针之；不作脓或脓成而不溃者，俱宜托里；不敛或脓清者，宜峻补之。

又，治法曰：若发热作渴者，用柴胡清肝散，肿臖痛甚者，仙方活命饮。若大势已退，余毒未散，用参苓归术为主，佐以川芎、白芷、金银花，以速其脓。脓成仍用参苓之类托而溃之。若欲其生肌收敛，肾虚者，六味丸；血虚者，四物加参、芪，或血燥者，四物汤；或水不能生木者，六味地黄丸；气虚者，用补中益气汤，皆当滋其化源为善。

# 痄腮（四六）
立斋曰：痄腮属足阳明胃经，或外因风热所乘，或内因积热所致。若肿痛寒热者，白芷胃风汤。内热肿痛者，升麻黄连汤。外肿作痛，内热口干者，犀角升麻汤。内伤寒凉，不能消溃者，补中益气汤。发热作痛，大便秘结，清凉饮。表里俱解而仍肿痛者，欲作脓也，托里散。若饮食少思，胃气虚弱者，六君子汤。肢体倦怠，阳气虚弱也，补中益气汤。脓毒既溃，肿痛不减，热毒未解也，托里消毒散。脓出而反痛，气血虚也，参芪内托散。发热晡热，阴血虚也，八珍汤。恶寒发热，气血俱虚也，十全大补汤。若焮肿痛连耳下者，属手足少阳经，当清肝火。若连颐及耳后者，属足少阴经虚火，当补肾水。此证而有不治者，多泥风热，执用克伐之剂耳。

# 瘰疬（四七）
瘰疬之病，属三焦、肝、胆等经风热血燥，或肝肾二经精血亏损，虚火内动，或恚怒忧思，气逆于肝胆二经。二经常多气少血，故怒伤肝则木火动而血燥，肾阴虚则水不生木而血燥，血燥则筋病，肝主筋也，故累累然结若贯珠。其候多生于耳前后，连及颐颔下，至缺盆及胸腋之侧，又谓之马刀。其初起如豆粒，渐如梅李核，或一粒，或三五粒，按之则动而微痛，不甚热；久之则日以益甚，或颈项强痛，或午后微热，或夜间口干，饮食少思，四肢倦怠，或坚而不溃，或溃而不合，皆由气血不足，故往往变为痨瘵。《外台秘要》云：肝肾虚热则生疬。《病机》云：瘰疬不系膏梁丹毒火热之变，总因虚劳气郁所致，只宜以益气养营之药调而治之，其疮自消，盖不待汗之下之而已也。若不详脉证虚实之异而概用追蚀攻下，及流气饮、十宣散之属，则必犯经禁病禁，以致血气愈损，必反为败证矣。若脉洪大，以元气虚败，为不治；若面色㿠白，为金克木，亦不治；若眼内赤脉贯瞳仁，见几条则几年死。使不求本而妄用伐肝之剂则误矣。盖伐肝则脾土先伤，脾伤则损五脏之源矣，可不慎哉？

齐氏曰：瘰疬结核初觉时，宜内消之；如经久不除，气血渐衰，肌寒肉冷，或脓汁清稀，毒气不出，疮口不合，聚肿不赤，结核无脓，外证不明者，并宜托里；脓未成者，使脓早成；脓已溃者，使新肉早生；血气虚者，托里补之；阴阳不和，托里调之。大抵托里之法，使疮无变坏之证，所以宜用也。

丹溪曰：瘰疬必起于足少阳一经，不守禁忌，延及足阳明经，食味之厚，郁气之久，曰毒，曰风，曰热，皆此三端。拓引变换，须分虚实，实者易治，虚者可虑。此经主决断，有相火，且气多血少，妇人见此，若月水不调，寒热变生，稍久转为潮热，自非断欲食淡，神医不能疗也。

立斋曰：焮肿脉沉数者，邪气实也，宜泄之。肿痛憎寒发热，或拘急者，邪在表也，宜发散。因怒结核，或肿痛，或发热者，宜疏肝行气。肿痛脉浮数者，祛风清热。脉涩者，补血为主。脉弱者，补气为主。肿硬不溃者，补气血为主。抑郁所致者，解郁结，调气血。溃后不敛者，属气血俱虚，宜大补。虚劳所致者补之。因有核而不敛者，腐而补之。脉实而不敛或不消者下之。

又，治法曰：若寒热焮痛者，此肝火风热而气病也，用小柴胡汤以清肝火，并服加味四物汤以养肝血。若寒热既止而核不消散者，此肝经火燥而血病也，用加味消遥散以清肝火，六味地黄丸以生肾水；若肿高而稍软，面色萎黄，皮肤壮热，脓已成也，可用针以决之，及服托里之剂；若经久不愈，或愈而复发，脓水淋漓，肌肉羸瘦者，必纯补之剂，庶可收敛，否则变成九瘘。《内经》曰：陷脉为瘘，留连肉腠，即此病也。外用豆豉饼、琥珀膏以驱散寒邪，补接阳气，内服补中益气汤、六味丸以滋肾水、培肝木、健脾土，亦有可愈者。

又，治法曰：大抵此证原属虚损，若不审虚实而犯经禁病禁，则鲜有不误。常治此证，先以调经解郁，更以隔蒜灸之，多自消。如不消，即以琥珀膏贴之。俟有脓，即针之，否则变生他处。设若兼痰兼阴虚等证，只宜加兼证之剂，不可干扰余经。若气血已复而核不消，却服散坚之剂；至月余不应，气血亦不觉损，方进必效散或遇仙无比丸。其毒一下，即止二药，更服益气养营汤以调理之。若疮口不敛，宜用豆豉饼灸之，用琥珀膏贴之。若气血俱虚，或不慎饮食起居七情者，俱不治。然此证以气血为主，气血壮实者，不用追蚀之剂，彼亦能自腐，但取去之，亦使易于收敛；若气血虚者，不先用补剂而数用追蚀之药，适足以败之矣。若发寒热，眼内有赤脉贯瞳仁者不治。

灸瘰疬法：取肩尖、肘尖、骨缝交接处各一穴，即手阳明经肩髃、曲池二穴也，各灸七壮，在左灸左，在右灸右，左右俱病者俱灸之。余常用之甚效，薛氏以曲池云肘髎，似亦未的也。

又，《薛氏经验方》云：治瘰疬已成未成、已溃未溃者，以手仰置肩上，微举起则肘骨尖自见，即是灸处，灸以三四十壮为度，更服益气养营汤，灸三次，疮自除。如患三四年不愈者，辰时灸至申时，三灸即愈。更服补剂。按：此法乃单灸曲池，以多为贵也。然但用前法，则已妙矣，倘有未应者，又当以此法治之。又曰此治瘰疬之秘法。凡男子妇人，若因恚怒伤肝，气血壅遏而不愈者，宜灸此穴，以疏通经络。如取此穴，当以指甲掐两肘两肩四所，患处觉有酸麻，方是其穴。

又法：灸瘰疬未成脓者，用大蒜切片三钱厚安患处，用艾壮于蒜上灸之，每三五壮即换蒜再灸，每日灸十数蒜片以拔郁毒。如破久不合，更用江西豆豉为末，以唾津和作饼，如前灸之以助阳气，内服补药，外贴琥珀膏或太乙膏，疮口自合。又或疮口已破，核不腐则疮口不能敛，或贴琥珀膏不应，须用针头散敷之以去腐肉，再以如神散敷之，更服益气养营汤。若气血虚者，先服益气养营汤，待血气稍充方用针头散，仍服前汤。

一男子患而肿硬久不消，亦不作脓，服散坚败毒药不应，令灸肩尖、肘尖二穴，更服益气养营汤，月余而愈。一妇人久溃发热，月经每过期且少，用逍遥散兼前汤两月余，气血复而疮亦愈，但一口不收，敷针头散，更灸前穴而痊。常治二三年不愈者，连灸三次，兼用托里药必愈。一妇人因怒结核肿痛，察其气血俱实，先以必效散下之，更以益气养营汤三十余剂而消。常治此症，虚者先用益气养营汤，待其气血稍充，乃用必效散取去其毒，仍进前药，无不效者。田氏妇年逾三十，瘰疬已溃不愈，与八珍汤加柴胡、地骨皮、夏枯草、香附、贝母五十余剂，形气渐转，更与必效散二服，疮口遂合。惟气血未平，再与前药三十余剂而愈。后田生执此方，不问虚实概以治人，殊不知散中斑蝥性毒，虽治瘰疬，多服则损元气。若气血实者，先用此下之而投补剂或可愈；若虚而用下药，或用追蚀药，瘀肉虽去而疮口不合，反致难治。（俱薛按）

**治瘰疬痰核方**

凡瘰疬初起未甚者，即宜服此，或加夏枯草更佳。

用忍冬花、蒲公英各四五钱，以水二碗同煎汤，朝夕代茶饮之，十余日渐消。然此药但可治标，若欲除根，必须灸肩髃、曲池二穴。

# 疔疮（四八）
齐氏曰：夫疔疮者，以其疮形如丁盖之状者是也。古方之论，凡有十种，华元化之论，有五色疔，《千金方》说疔有十三种，以至《外台秘要》《神巧万全》，其论颇同，然皆不离毒气客于经络及五脏内蕴热毒。凡初生一头，凹而肿痛，青黄赤黑，无复定色，令人烦躁闷乱，或憎寒头痛，或呕吐心逆，以针刺疮，不痛无血，是其候也。多因肥甘过度，不慎房酒，以致邪毒蓄结，遂生疔疮。《内经》曰：膏梁之变，足生大疔。此之谓也，其治之法，急以艾炷灸之，若不觉痛者，针疔四边，皆令血出，以夺命丹或回生丹从针孔纴之，上用膏药贴之，仍服五香连翘汤、漏芦汤等剂疏下之为效。若或针之不痛无血者，以猛火烧铁针通红，于疮上烙之，令如焦炭，取痛为效，亦纴前药，用膏药贴之，经一二日脓溃根出，服托里汤散，依常疗之，以取平复。如针之不痛，其人眼黑，或见火光者，不可治也。此邪毒之气入于脏腑故也。《养生方》云：人汗入肉食，食之则生疔疮，不可不慎也。

立斋曰：此证多由膏梁厚味之所致，或因卒中饮食之毒，或感四时不正之气，或感蛇虫之毒，或感死畜之秽，各宜审而治之，其毒多生于头面四肢，形色不一，或如小疮，或如水泡，或疼痛，或麻木，或寒热作痛，或呕吐恶心，或肢体拘急。并宜隔蒜灸之，痛则灸至不痛，不痛灸至痛。若灸而不痛则明灸之，及针疔四畔去恶血，以夺命丹一粒入疮头孔内，仍以膏药贴之，并服解毒之剂，或用荆防败毒散。若针之不痛无血者，宜用烧针，治如前齐氏之法。若不省人事，或牙关紧急者，以夺命丹为末，葱酒调灌之，候醒，更服败毒散或夺命丹，甚效。若生两足者，多有红丝至脐；生两手者，多有红丝至心腹；生唇面口内者，多有红丝入喉，皆为难治。急宜用针于血丝尽处挑破，使出恶血。若红丝近心腹者，更挑破疮头，去恶水以泄其毒，亦以膏药贴之，多有生者；若患于偏僻下部之处，药力所难到者，若专假药力，则缓不及事，惟灸之则大有回生之功。疔之名状，虽有十三种之不同，而治法但当审其元气虚实，邪之表里，庶不误人于夭札也。若专泥于疏利表散，非为无益而反害之。凡人暴死者，多是疔毒，急取灯遍照其身，若有小疮，即是其毒，宜急灸之，并服夺命丹等药，亦有复苏者。

又曰：脉浮数者散之；脉沉实者下之；表里俱实者，解表攻里。麻木或大痛及不痛者，并灸之，更兼攻毒。

操江张恒山，左足次指患之，痛不可忍，急隔蒜灸三十余壮，即能举步。彼欲速愈，自敷凉药，遂致血凝肉死，毒气复炽。再灸百壮，服活命饮，出紫血，其毒方解，脚底通溃，腐筋烂肉甚多。及将愈，余因考绩北上，又误用生肌药，反助其毒，使元气亏损，疮口难敛。余回用托里药补之，喜其禀实，且客处，至三月余方瘥。表甥居富，右手小指患之，或用针出血，敷以凉药，掌指肿三四倍，六脉洪大，此真气夺则虚，邪气胜则实也。先以夺命丹一服，活命饮二剂，势稍缓。余因他往，或又遍刺出血，肿延臂腕如大瓠，手指肿大数倍，不能消溃，乃真气愈虚而邪气愈盛也。余回用大剂参、芪、归、术之类，及频灸遍手，肿势渐消。后大便不实，时常泄气，此元气下陷，以补中益气汤加补骨脂、肉豆蔻、吴茱萸、五味子，又以生脉散代茶饮，大便渐实，手背渐溃，又用大补药五十余剂渐愈。（薛按）

# 时毒（四九）
齐氏曰：时毒者，为四时邪毒之气而感之于人也。其候发于鼻、面、耳、项、咽喉，赤肿无头，或结核有根，令人憎寒发热，头疼肢体甚痛，恍惚不宁，咽喉闭塞，人不识者，将谓伤寒。原夫此疾，古无方论，世俗通谓丹瘤，病家恶言时毒，切恐传染。经曰：人身忽经变赤，状如涂丹，谓之丹毒。此风热恶毒所为，自与时毒不同。盖时毒者，感四时不正之气，初发状如伤寒，五七日之间，乃能杀人；若至十日之外，则不治自愈也。治宜辨之，先诊其脉，凡滑、数、浮、洪、沉、紧、弦、涩，皆其候也。但浮数者，邪在表也；沉涩者，邪气深也。察其毒之甚者，急服化毒丹以攻之；实热便秘者，大黄汤下之；其有表证者，犀角升麻汤以发之；或年高气郁者，五香连翘汤主之。又于鼻内搐通气散，取十余嚏作效。若搐药不嚏者，不可治之；如嚏出脓血者，治之必愈。凡左右看病之人，日日用搐药嚏之，必不传染，切须记之。其病人每日用嚏药三五次以泄热毒，此治时证之良法也。凡经三四日不解者，不可太下，尤宜和解之，以犀角散、芩连消毒饮，甚者连翘汤之类。至七八日，大小便通利而头面肿起高赤者，可服托里散、托里黄芪汤。如肿甚者，宜砭患处出恶血，以泄其毒气。此病若五日以前，精神昏乱，咽喉闭塞，语言不出，头面赤肿，食不知者，必死之候，治之无功矣。然而此疾有阴有阳，有可汗者，有可下者。尝见粗工，但云热毒，只用寒药，殊不知病有微甚，治有逆从，不可不审矣。

罗谦甫云：泰和二年，先师监济源税，时四月，民多疫疠，初觉憎寒体重，次传头面肿盛，目不能开，上喘，咽喉不利，舌干口燥，俗云大头天行，亲戚不相访问，染之多不救。张县令侄亦得此病，至五六日，医以承气加板蓝根下之，稍缓；翌日，其病如故，下之又缓，终莫能愈，渐至危笃。或曰：李明之存心于医，可请治之。遂请诊视，具说其由。先师曰：夫身半已上，天之气也；身半已下，地之气也。此邪热客于心肺之间，上攻头目而为肿盛，用承气下之，以泻胃中之实热；是诛伐无过也，殊不知适其所至为故。遂处一方，用黄芩、黄连味苦寒，泻心肺间热以为君；橘红苦平，玄参苦寒，生甘草甘寒，人参甘平，泻火补气以为臣；连翘、鼠黏子、薄荷叶苦辛平，板蓝根味苦寒，马勃、白僵蚕味苦平，行少阳、阳明二经气不得伸；桔梗味辛温，为舟楫，不令下行；升麻、柴胡苦辛以散表邪。其为细末，半用汤调，时时服之；半蜜为丸，噙化之，服尽良愈。因叹曰：往者不可追，来者犹可及。凡他所有病者，皆书方以贻之，全活甚众。时人皆曰：此方天人所制，遂刊于石，以传永久，命曰普济消毒饮。

薛立斋曰：此感四时不正之气，邪客心肺之间，上攻头目而为患，与膏梁积热之证不同。硝黄之剂，非大便秘实者不可用。若不审其因，不辨其表里虚实而概用攻之，必致有误。里实而不利者下之，表实而不解者散之，表里俱实而不解者解表攻里，表里俱解而不消者和之。肿甚焮痛者，砭去恶血，更用消毒之剂。不作脓或不溃者托之。饥年普患者，不宜用峻利药，当审而治之。

又，治法曰：若脉浮者，邪在表也，用葛根牛蒡汤、犀角升麻汤、人参败毒散之类以发之；脉沉涩者，邪在里也，用栀子仁汤、五利大黄汤之类以下之。表里俱病而肿不退者，用犀角升麻汤；甚者，砭出恶血，并用通关散搐鼻，内取嚏以泄其毒；表里俱不解，而内外俱实者，防风通圣散。欲其作脓者，用托里消毒散；欲其收敛者，用托里散，此法最为稳当。常见饥馑之际，刍荛之人多患之，乃是胃气有损，邪气从之为患也。故凡以凶荒劳役而患此者，多宜安里为主，或用普济消毒饮最善。

一老人，冬月头面耳项俱肿，痛甚，便秘脉实，此表里俱实病也，与防风通圣散，不应，遂砭患处出黑血，仍投前药即应，又以荆防败毒散而瘳。盖前药不应者，毒血凝聚上部经络，药力难达故也。恶血既去，其药自效。或拘用寒远寒，及年高畏用硝黄而用托里，与夫寻常消毒之剂，或不砭泄其毒，专假药力，鲜不危矣。一男子头面肿痛，服硝黄败毒之剂愈甚，诊之脉浮数，其邪在表，尚未解散，用荆防败毒散加玄参、牛蒡子二剂，势退大半，以葛根牛蒡子汤四剂而痊。（薛按）

# 肺痈肺痿（五十）
此证初起，邪结在肺者，惟桔梗杏仁煎为治此之第一方。在新因三三。

齐德之曰：肺者，五脏之华盖也。处于胸中，主于气，候于皮毛。劳伤血气，腠理虚而风邪乘之，内感于肺也，故汗出恶风，咳嗽短气，鼻塞项强，胸胁胀满，久久不瘥，已成肺痿也。风中于卫，呼气不入；热至于营，则吸而不出。所以风伤皮毛，热伤血脉，风热相搏，气血稽留，蕴结于肺，变成疮疽。诊其脉候，寸口脉数而虚者，肺痿也；数而实者，肺痈也。若欲知其有脓，但脉见微紧而数者，未有脓也；紧甚而数者，已有脓也。肺痿之候，久嗽不已，汗出过度，重亡津液，便如烂瓜，下如豕膏，小便数而不渴，渴者自愈，欲饮者将瘥，此由肺多唾涎而无脓者，肺痿也。肺疮之候，口干喘满，咽燥而渴，甚则四肢微肿，咳唾脓血，或腥臭浊沫，胸中隐隐微痛者，肺疽也。又，《圣惠》曰：中府隐隐微痛者，肺痈也；上肉微起者，肺疮也。中府者，穴名也。是以候始萌则可救，脓成则多死。又，《内经》曰：血热则肉败，营卫不行，必将为脓。大凡肺疮当咳嗽短气胸满，时唾脓血，久久如粳米粥者难治；若呕脓而不止者，亦不可治；其呕脓而自止者将自愈；其脉短而涩者自痊；浮洪而大者难治；其面色当白而反面赤者，此火之克金，皆不可治。仲景曰：上气，面浮肿，肩息，其脉浮大，不治，又加利尤甚。

马益卿曰：肺痈治法要略，先以小青龙汤一帖以解其风寒邪气，然后以葶苈大枣泻肺汤、桔梗汤、苇茎汤（见《金匮要略》），随证用之以取脓，此治肿疡之例也；终以内补黄芪汤以补里之阴气，此治溃疡之例也。又曰：肺痈已破，入风者不治，或用太乙膏丸服，以搜风汤吐之。若吐脓血，状如肺痈，口臭，他方不应者，宜消风散入男子发灰，清米饮调下，两服可除。

立斋曰：凡劳伤血气，腠理不密，外邪所乘，内感于肺；或入房过度，肾水亏损，虚火上炎；或醇酒炙煿，辛辣厚味，熏蒸于肺；或咳唾痰涎，汗下过度，重亡津液，皆能致之。其候恶风咳嗽，鼻塞项强，胸胁胀满，呼吸不利，咽燥作渴，甚则四肢微肿，咳唾脓血。若吐痰臭浊，脓血腥秽，胸中隐隐微痛，右手寸口脉数而实者，为肺痈；若唾涎沫而无脓，脉数而虚者，为肺痿也。

又，治法曰：大抵劳伤血气，则腠理不密，风邪乘肺，风热相搏，蕴结不散，必致咳嗽，若误用汗下过度，则津液重亡，遂成斯证。凡喘嗽气急胸满者，表散之；咳嗽发热者，和解之；咳而胸膈隐痛、唾痰腥臭者，宜排脓散；喘急恍惚痰盛者，宜平肺；唾脓脉短涩者，宜补之。

又，治法曰：若咳嗽喘急者，小青龙汤；咳嗽胸胀者，葶苈大枣泻肺汤；咳脓腥浊者，桔梗汤；咳喘短气，或小便短少者，佐以参芪补肺汤；体倦食少者，佐以参术补脾汤；咳唾痰壅者，肾虚水泛也，六味地黄丸；口干咽燥者，虚火上炎也，加减八味丸。此证皆因脾土亏损，不能生肺金，肺金不能生肾水，故始成则可救，脓成则多死。苟能补脾肺，滋肾水，庶有生者；若专攻其疮，则脾胃益虚，鲜有不误者矣。

陆司厅子，春间咳嗽，唾痰腥秽，胸满气促，皮肤不泽，项强脉数，此肺痈也。盖肺系在项，肺伤则系伤，故牵引不能转侧。肺者气之本，其华在毛，其充在皮。治以黄芪、当归、川芎、白芷、贝母、知母、麦冬、瓜蒌仁、桔梗、防风、甘草，兼以腊矾丸及太乙膏治之，脓尽脉涩而愈。一男子面白神劳，咳而胸膈隐痛，其脉滑数，余以为肺痈，欲用桔梗汤，不信，仍服表药，致咳嗽愈甚，唾痰腥臭，始悟，乃服前汤四剂，咳嗽少定，又以四顺散四剂而脉静，更以托里药数剂而愈。一男子咳嗽喘急，发热烦躁，面赤咽痛，脉洪大，用黄连解毒汤，二剂少退，更以栀子汤，四剂而安。一男子患肺痿，咳嗽喘急，吐痰腥臭，胸满咽干，脉洪数，用人参平肺散六剂及饮童便，诸证悉退，更以紫菀茸汤而愈。童便虽云专治虚火，常治疮疡焮肿疼痛，发热作渴，及肺痿、肺痈发热口渴者尤效。一男子面赤吐脓，发热作渴，烦躁引饮，脉洪数而无伦次，先用加减八味丸加麦冬大剂一服，热渴顿止，即熟睡良久，觉而神爽索食，再剂诸证顿减，仍用前药，更以人参五钱，麦冬二钱五分，五味二钱，水煎代茶，日饮一剂，月余而安。此证面赤者，当补肺肾；面白者，当补脾肺，治者审之。一妇人素血虚，发热咳嗽，或用痰火之剂后，吐脓血，面赤脉数，其势甚危，此脓成而气血虚也，余用八珍汤以补元气，用桔梗汤以治肺证，因得渐愈。一儒者患肺痈，鼻流清涕，咳吐脓血，胸膈作胀，此风邪外伤也，先用消风散加乱发灰，二服而鼻利，又用四君加芎、归及桔梗汤而愈。后因劳役，咳嗽吐脓，小便滴沥，面色黄白，此脾土不能生肺金，肺金不能生肾水也，用补中益气汤、六味地黄丸而愈。一仆年逾三十，嗽久不愈，气壅不利，睡卧不宁，咯吐脓血，甚虚可畏，其主已弃矣。余以宁肺散，一服少愈，又服而止大半，乃以宁肺汤数剂而痊。所谓有是病必用是药，若泥前散性涩而不用，何以得愈？（薛按）

# 乳痈乳岩（五一）
（妇人门亦有乳证，当互察之）

立斋曰：乳房属足阳明胃经，乳头属足厥阴肝经。男子房劳恚怒，伤于肝肾；妇人胎产忧郁，损于肝脾，皆能致之。若因暴怒，或儿口气所吹，肿痛者，宜疏肝行气；焮痛发寒热者，发散表邪；焮肿痛甚者，清肝消毒，并宜隔蒜灸。未成脓者，疏肝行气；不作脓或不溃者，托里为主；溃而不敛或脓清者，宜大补脾胃气血为主。

又，治法曰：若脓出反痛，或作寒热，气血虚也，十全大补汤；体倦口干，中气虚也，补中益气汤；晡热内热，阴血虚也，八珍汤加五味子；欲呕作呕，胃气虚也，补胃为主，或用香砂六君子汤；食少作呕，胃气虚寒也，前汤加干姜；食少泄泻，脾气虚寒也，理中汤，或加人参、附子；若劳碌以致肿痛，气血未复也，八珍汤倍用参、芪、归、术；若因怒气以致肿痛，肝火伤血也，八珍汤加柴胡、山栀；若肝火血虚而结核不消者，四物汤加柴胡、升麻；若肝脾气血俱虚而结核者，四君子加芎、归、柴胡、升麻；郁结伤脾而结核者，归脾汤兼神效瓜蒌散；若为儿所吹而发肿焮痛，须吮通揉散，否则成痈矣；若兼余证，亦当治以前法；若妇人郁怒伤肝脾而结核，不痒不痛，一二载始溃者，名曰乳岩，最难治疗。

又，治法曰：忿怒伤肝，厚味积热，以致气不行、窍不通、乳不出，则结而为肿为痛。此阳明之血热，甚则肉腐为脓。若脓一成，即针出之，以免遍溃诸囊之患。亦有所乳之子，膈有滞痰，口气焮热，含乳而睡，热气所吹，遂成肿痛。于初起时，须吮咂使通，或忍痛揉散之，失治必成痈患，宜用青皮以疏厥阴之滞，石膏以清阳明之热，甘草节以行污浊之血，瓜蒌子以消肿导毒，或加没药、橘叶、皂角针、金银花、当归，更宜随证消息加减而治，仍用少酒佐之，更用隔蒜灸之，其效尤捷。若有脓，即针之，否则通溃，难于收敛。

乳痈用蒲公英、忍冬藤入少酒煎，服即欲睡，是其功也，及觉而病安矣。（见《外科心法》）

一妇人患乳痈，寒热头痛，与荆防败毒散一剂，更与蒲公英一握，捣烂入酒二三盏，再捣，取汁热服，渣热罨患处而消。丹溪云：此草散热毒，消肿核，又散滞气、解金石毒之圣药。一妇人左乳内肿如桃，不痛色不变，发热渐消瘦，以八珍汤加香附、远志、青皮、柴胡百余剂，又间服神效瓜蒌散三十余剂，脓溃而愈。常见患者责效太速，或不解七情，及药不分经络虚实者俱难治。大抵此证四十以外者尤难治，盖因阴血日虚也。一妇人因怒，左乳内肿痛发热，表取太过，致热益甚，以益气养营汤数剂，热止脓成，欲用针，彼不从，遂肿胀大热发渴，始针之，脓大泄，仍以前汤，月余始愈。一男子左乳肿硬痛甚，以仙方活命饮二剂而痛止，更以十宣散加青皮，四剂脓成，针之而愈。此证若脓成未破，疮头有薄皮剥起者，用代针之剂点起皮处，以膏药贴之，脓亦自出，但不若及时针之，则不致大溃。如脓出不利，更纴入搜脓化毒之药；若脓血未尽，辄用生肌之剂，反助邪气，纵早合，必再发，不可不慎也。一产妇因乳少服药通之，致乳房肿胀，发热作渴，状类伤寒，以玉露散补之而愈。夫乳汁乃气血所化，在上为乳，在下为经。若冲任之脉盛，脾胃之气壮，则乳汁多而浓，衰则少而淡，所乳之子亦弱而多病，此自然之理。亦有屡产有乳，再产却无，或大便涩滞，乃亡津液也。《三因论》云：产妇乳脉不行有二：有血气盛闭而不行者，有血气弱涩而不行者。虚当补之，盛当疏之。盛者当用通草、漏芦、土瓜根辈，虚者当用炼成钟乳粉、猪蹄、鲫鱼之属，概可见矣。（俱薛按）

一妇人久郁，右乳内结三核，年余不消。朝寒暮热，饮食不甘，此乳岩也，乃七情所伤，肝经血气枯槁之证，宜补气血、解郁结药治之，遂以益气养营汤，百余剂血气渐复，更以木香饼灸之，喜其谨疾，年余而消。若用克伐之剂以复伤血气，则一无可保者。一妾乃放出宫人，乳内结一核如栗，欲用前汤，彼不信，乃服疮科流气饮及败毒散，三年后大如覆碗，坚硬如石，出水不溃而殁。大抵郁闷则脾气阻，肝气逆，遂成隐核，不痛不痒，人多忽之，最难治疗。若一有此，宜戒七情，远厚味，解郁结，更以养血气之药治之，庶可保全，否则不治。亦有数载方溃而陷下者，皆曰乳岩，盖其形似岩穴而最毒也，慎之则可保十中之二。（薛按）

# 胃脘痈（五二）
立斋引《圣济总录》云：胃脘痈由寒气隔阳，热聚胃口，寒热不调，故血肉腐坏。以气逆于胃，故胃脉沉细；以阳气不得上升，故人迎热甚，令人寒热如疟，身皮甲错，或咳嗽，或呕脓唾血。若脉见洪数，脓已成也，急宜排之；设脉迟紧，其脓未就，有瘀血也，急下之，否则邪毒内攻，腐烂肠胃矣。丹溪云：内痈者，因饮食之毒，七情之火，相郁而发，用射干汤主之。愚常以薏苡仁汤；牡丹皮散、太乙膏选用之，亦效。若吐脓血，饮食少思，宜助胃壮气为主而佐以前法，不可专治其疮。

# 腹痈（五三）
立斋曰：腹痈谓疮生于肚腹，或生于皮里膜外，属膏梁厚味、七情郁火所致。若漫肿坚硬，肉色不变，或脉迟紧，未成脓也，四君加芎、归、白芷、枳壳，或托里散；肿软色赤；或脉洪数，已成脓也，托里消毒散。脓成而不外溃者，气血虚也，卧针而刺之；焮肿作痛者，邪气实也，先用仙方活命饮、隔蒜灸以杀其毒，后用托里以补其气。若初起欲其内消，当助胃壮气，使根本坚固，而以行经活血之药佐之；若用克伐之剂欲其消散，则肿者不能溃，溃者不能敛；若用疏利之药下其脓血，则少壮者多为难治，老弱者立见危亡；若有食积疝气类此者，当辨而治之。

进士边云庄，腹痛恶寒，脉浮数。余曰：浮数之脉而反恶寒，疮疽之证也。不信，数日后复请视之，左尺洪数。余曰：内有脓矣。仍不信，至小腹痛胀，连及两臀，始悟。余曰：脓溃臀矣。气血俱虚，何以收敛？急服活命饮一钟，臀溃一孔，出脓斗许，气息奄奄，用大补药一剂，神思方醒。每去后，粪从疮出，痛不可当，小腹间如有物上挺，即发痉不省人事，烦躁脉大，举按皆实，省而细察之，脉虽洪大，按之如无，以十全大补倍加参芪至四斤，更加附子二枚，煎膏服之而痉止；又用十全大补汤五十余剂而疮敛。上舍周一元患腹痈，三月不愈，脓水清稀，朝寒暮热，服四物、黄柏、知母之类，食少作泻，痰涎上涌；服二陈、枳实之类，痰涎愈甚，胸膈痞闷。谓余曰：何也？余曰：朝寒暮热，血气虚也；食少作泻，脾肾虚也；痰涌胸痞，脾肺虚也。悉因真气虚而邪气实也。当先壮其胃气，使诸脏有所禀而邪自退矣，遂用六君加黄芪、当归；数剂诸证渐退，又用十全大补汤，肌肉渐敛，更用补中益气汤调理而愈。（薛按）

# 肠痈（五四）
孙真人云：肠痈为病，小腹重，强按之则痛，小便如淋，时时汗出，复恶寒，身皮甲错，腹皮急如肿，甚者腹胀大，转侧有水声，或绕脐生疮，或脓从脐出，或大便脓血，脉洪数者，已有脓也，血下则安。若妄治者，必杀人。

陈无择曰：肠痈为病，身甲错，腹皮急，按之濡，如肿状。腹无聚积，身无热，脉数，此为肠内有脓，久积阴冷所成也，故《金匮》有用附子温之。其脉迟紧者，脓未成，可下之，当有血；洪数者，脓已成，不可下，此以内结热所成也，故《金匮》有用大黄利之。

《千金方》灸法：曲两肘，正肘头锐骨灸百壮，下脓血而安。

立斋曰：此证因七情饮食所致。治法：脉迟紧者，未有脓也，宜牡丹皮汤下之；脉洪数者，已有脓也，用薏苡仁汤排之。小腹疼痛，小便不利，脓壅滞也，用牡丹皮散主之。若脐间出脓者不治。经云：肠痈为病，不可惊，惊则肠断而死。故患是者，其坐卧转侧极宜徐缓，时少饮薄粥，及服八珍汤固其元气，静养调理，庶可保全其生。

一男子里急后重，下脓胀痛，此脾气下陷也，用排脓散、蜡矾丸而愈。后因劳役，寒热体倦，用补中益气汤而安。一妇人脓成腹胀痛，小便不利，脉滑数，此脓毒内溃也，服太乙膏丸三钱，脓下升许，胀痛顿退，更以神效瓜蒌散二剂而全退，又以蜡矾丸及托里药十余剂而安。一产妇小腹疼痛，小便不利，以薏苡仁汤二剂痛止，更以四物汤加桃仁、红花，下瘀血升许而愈。一妇人产后恶露不尽，小腹患痛，服瓜子仁汤下瘀血而痊。凡瘀血停滞，宜急治之，缓则腐化为脓，最难治疗。若使流注骨节，则患骨疽，失治多为败证。（薛按）

# 附骨疽（五五）
附骨疽一证，近俗呼为贴骨痈，凡疽毒最深而结聚于骨际者，皆可谓之附骨疽，然尤惟两股间肉厚处乃多此证。盖此证之因，有劳伤筋骨而残损其脉者，有恃酒力房而困烁其阴者，有忧思郁怒而留结其气者，有风邪寒湿而凑滞其经者。凡人于环跳穴处无故酸痛，久而不愈者，便是此证之兆，速当因证调治，不可迟也。盖其初起，不过少阳经一点逆滞，逆而不散，则以渐而壅，壅则肿，肿则溃，至其延漫，则三阴三阳无不连及，而全腿俱溃。然此证无非元气大亏，不能运行，故致留滞不散，而后至决裂，诚危证也。若溃后脉和，虽见困弱之甚，只以大补气血为主，皆可保全；若溃后脉反洪芤而烦躁不宁，发热口渴，则必不可治。至若治此之法，凡以劳伤筋骨而致者，宜大营煎兼大防风汤治之；若酒色伤阴者，宜八味丸、六味丸，或右归丸，兼大防风汤主之；若忧思郁怒结气者，宜疮科流气饮或五香连翘汤，兼大防风汤主之；若风寒外袭者，宜五积散兼大防风汤主之；大抵此证初起，即宜用大营煎温补气血，或兼仙方活命饮通行毒气。有火者，宜速用连翘归尾煎以解散其毒，仍宜速用隔蒜灸或豆豉饼寻头灸之，以速散其毒，最为捷法。其有湿热痰饮等证，当并求后法以治之，庶免大害也；若环跳久痛不已，或见臀股微肿，度其已成，势不能散，只宜速用托补，专固根本，使其速起速溃，则根本既实，虽凶亦无大害，必且易溃易敛而易愈也；若脉见滑数，按之软熟，脓已成也，速宜针之，无使久留，以防深蚀之患。其有不明利害，苟图目前，或用克伐消散，再伤元气，或用寒凉敷药，以遏其毒气，必致日延日甚，而元气日败，则一溃不可收拾矣。考诸方书，俱未详及此证，故悉其所因，并附治按于后。

立斋曰：附骨疽有因露卧风寒深袭于骨者，有因形气损伤不能起发者，有因克伐之剂亏损元气不能发出者，有因外敷寒药血气凝结于内者。凡此皆宜灸熨患处，解散毒气，补接元气，温补脾胃为主。若饮食如常，先用仙方活命饮解毒散郁，随用六君子汤补托营气；若体倦食少，但用前汤培养诸脏，使邪不得胜正。若脓已成，即针之，使毒气不得内侵，带生用针亦无妨。如用火针，亦不痛，且使易敛。其隔蒜灸能解毒行气，葱熨法能助阳气，行壅滞，此虽不见于方书，余常用之，大效，其功不能尽述，惟气血虚脱者不应。

又曰：大抵此证虽云肿有浅深，感有轻重，其所受皆因真气虚弱，邪气得以深袭。若真气壮实，邪气焉能为患也？故附骨痈疽及鹤膝风证，惟肾虚者多患之。前人用附子者，以温补肾气，而又能行药势、散寒邪也。亦有体虚之人，秋夏露卧，为冷气所袭，寒邪伏结，多成此证，不能转动，乍寒乍热而无汗，按之痛应骨者是也。若经久不消，极阴生阳，寒化为热而溃也；若被贼风所伤，患处不甚热而洒淅恶寒，不时汗出，熨之痛止少者，须大防风汤及火龙膏治之；若失治，则为弯曲偏枯，有坚硬如石者，谓之石疽；若热缓，积日不溃，肉色赤紫，皮肉俱烂，名缓疽，其始末皆宜服前汤，欲其驱散寒邪以补虚托里也。

又曰：此证亦有产后恶血未尽，脐腹刺痛，或流于四肢，或注于股内疼痛如锥，或两股肿痛，此由冷热不调，或思虑动作，气所壅遏，血蓄经络而然，宜没药丸治之；亦有经血不行，流注四肢或股内，疼痛如锥，或因水湿所触，经水不行而肿痛者，宜当归丸治之。凡恶血停滞，为患非轻，治之稍缓，则流注为骨疽，多致不救。

一妇人膝肿痛，遇寒痛益甚，月余不愈，诸药不应，脉弦紧，此寒邪深伏于内也，用大防风汤及火龙膏治之而消。一男子腿根近环跳穴患痛彻骨，外皮如故，脉数而滞滑，此附骨疽脓将成也，用托里药六剂；肿起作痛，脉滑数，其脓已成，针之，出碗许，更加补剂，月余而瘳。一男子患附骨疽，肿硬发热，骨痛筋挛，脉数而沉，用当归拈痛汤而愈。一男子腿内患痈，漫肿作痛，四肢厥逆，咽喉闭塞，发寒热，诸治不效，乃邪郁经络而然也，用五香连翘汤一剂；诸证少退，又服之，大便行二次，诸证悉退而愈。一男子先腿痛，后四肢皆痛，游走不定，至夜益甚，服除湿败毒之剂不应，其脉滑而涩，此湿痰浊血为患，以二陈汤加苍术、羌活、桃仁、红花、牛膝、草乌治之而愈。凡湿痰湿热，或死血流注关节，非辛温之剂开发腠理，流通隧道，使气行血和，焉能得愈？王时亨室，产后腰间肿痛，两腿尤甚，此由瘀血滞于经络而然也，不早治必作骨疽，遂与桃仁汤，二剂稍愈，更以没药丸，数服而痊。（薛按）

魏生者，年三十余，素多劳碌，忽患环跳酸痛，数月后，大股渐肿，延余视之。曰：此附骨疽也，速当治之。与以活命饮二剂，未及奏效而肿益甚，因慌张乱投，或清火，或解毒，遂致呕恶发热，饮食不进，其势甚危，然后恳求相救。遂以参芪内托散大加炮姜，数剂而呕止食进，其肿软熟，知其脓成，速令针之，针处出脓不多；复以九味异功煎与之，遂得大溃，且瓣瓣出脓，溃者五六处，而腿肉尽去，只剩皮骨矣；溃后复呕恶发热不食，遂以十全大补汤及九味异功煎相间与之，然后热渐退，食渐进，稍有生色。然足筋短缩，但可竖膝仰卧，左右挨紧，毫不能动，动则痛极，自分已成废物，此后凡用十全大补汤八十余剂，人参三斤，而腿肉渐生，筋舒如故，复成一精壮男子，此全得救本之功也。一男子陈姓者，年近三旬，素不节欲，忽见环跳酸痛，月余不愈。余曰：此最可畏，恐生痈毒之患。彼不信，又谋之一庸医，反被其诟，曰：此等胡说，真可笑也。筋骨之痛亦常事耳，不过风热使然，何言痈毒？遂用散风清火等药，至半年后，果见微肿，复来求治。余曰：速用托补以救根本，尚不迟也。彼又不信而谋之疡医，曰：岂有肿疡未溃而遽可温补耶？复用清火消毒之剂；及其大溃而危，再延余视，则脉证俱败，方信余言而痛悔前失，已无及矣。一膏梁子茅姓者，年未三旬，素以酒色为事，亦患此证。早令服药，执拗不从；及其肿而脓成，令速针之，亦畏痛不从而偏听庸流，敷以苦寒解毒之药。不知脓既已成，尤不可解，但有愈久愈深，直待自溃而元气尽去，不可收拾矣。（新按）

# 臀痈（五六）
马益卿曰：臀痈证，臀居小腹之下，此阴中之阴也。道远位僻，虽曰多血，然气运不到，血亦罕来。中年之后，尤虑患此，才有肿痛，参之脉证，但见虚弱，便与滋补，气血无亏，可保终吉。

立斋曰：凡治此者，毋伤脾胃，毋损脾气，但当以固根本为主。若焮痛，尺脉紧而无力者托之。肿硬痛甚者，隔蒜灸之，更以解毒，不作脓者，托里为主。不作脓而痛者，解毒为主。不溃或溃而不敛者，托里为主。

又：治法曰：若肿硬作痛者，形气虚而邪气实也，用托里消毒散；微肿微痛者，形气病气俱虚也，用托里散补之；欲作脓者，用内托羌活汤；若痛甚者，用仙方活命饮。大势既退，亦用托里消毒散。若脾虚不能消散，或不溃不敛者，六君子加芎、归、黄芪；若阴虚不能消散，或作渴便淋者，六味丸加五味子；若阳虚不能溃，或脓清不能敛者，用补中益气汤。气血俱虚者，十全大补汤；若肿硬未成脓者，用隔蒜灸及活命饮。溃后宜豆豉饼及补中益气、十全大补二汤。若灸后大势已退，余毒未消，频用葱熨以补其气，以消余毒为善。

又曰：凡毒气已退，不起者，但可补其血气，使脓速成而针去之，不可用内消之论。若肿高而软者，发于血脉；肿下而坚者，发于筋骨；肉色不变者，发于骨髓也。脓血大泄之后，当大补气血为先，虽有他证，以末治之。

巡按陈和峰，脾胃不健，常服消导之剂，左腿股及臀患肿。余曰：此脾气虚而下注，非疮毒也，当用补中益气倍加白术。彼惑于众人云白术能溃脓，乃专以散肿消毒为主，而肿益甚，体益倦。余用白术一味煎饮而消。儒者杨启元，左臀患此，敷贴凉药，肿彻内股，服连翘消毒散，左体皆痛。余以为足三阴亏损，用补中益气汤以补脾肺，用六味丸加五味子以补肝肾，股内消而臀间溃，又用十全大补汤而疮口敛。一儒者焮肿痛甚，此邪毒壅滞，用活命饮、隔蒜灸而消。后因饮食劳倦，肿痛复作，寒热头痛，此元气虚而未能复也，与补中益气汤，频用葱熨法，两月而愈。一男子患臀痈，作脓而痛，以仙方活命饮二剂痛止，更以托里消毒散，脓溃而瘥。一弱人臀痈脓成不溃，以十全大补汤数剂始托起，乃针之，又二十余剂而愈。（薛按）

# 流注（五七）
立斋曰：流注之证，多因郁结，或暴怒，或脾气虚，湿气逆于肉理，或腠理不密，寒邪客于经络，或湿痰，或闪扑，或产后瘀血流注关节，或伤寒余邪未尽为患，皆因真气不足，邪得乘之，故气凝血聚为患也。然此证或生于四肢关节，或生于胸腹腰臀，或结块，或漫肿，或痛或不痛，悉宜用葱熨法及益气养营汤固其元气，则未成者自消，已成者自溃，可痊愈也。若不补气血及节饮食，慎起居，戒七情，而专用寒凉克伐者，俱不治。

又，治法曰：常治此证，凡暴怒所致，胞膈不利者，调气为主；抑郁所致而不痛者，宜调经脉，补气血；肿硬作痛者，行气和血；溃而不敛者，补气血为主；伤寒余邪未尽者，和而解之；脾气虚，湿热凝滞肉理者，健脾除湿为主；闪跌瘀血凝滞为患者，和血气，调经络；寒邪所袭，筋挛骨痛，或遍身痛，宜温经络，养血气；若久而不敛，疮口无阳者，宜豆豉饼或附子饼灸之，以祛散寒邪，接补阳气，或外用琥珀膏贴之；若内有脓管，或生瘀肉而不敛者，用针头散腐之自愈，锭子尤效。

《医林集要》云：骨疽乃流注之败证也，如用凉药，则内伤其脾，外冰其血。脾主肌肉，脾气受伤，饮食必减，肌肉不生；血为脉络，血受冰，则气血不旺而愈滞，宜用理脾，脾健则血自生而气血运行矣。又有白虎飞尸，留连周期，或辗转数岁，冷毒朽骨出尽自愈。若附骨腐者可痊，正骨腐则为终身废疾矣；有毒自手足或头面肿起，或兼疼痛，上至颈项骨节去处，如疡疬贯珠，此风湿流气之证也，宜以加减小续命汤及独活寄生汤治之；有两膝肿痛起，或至遍身骨节疼痛者，此风湿痹，又名历节风，宜附子八物汤治之；又有结核在项腋，或两乳傍，或两胯软肉处，名曰[疒其]疬痈，属冷证也；又有小儿宿痰失道，致结核于颈项臀膊胸背之处，亦冷证也，俱宜热药敷贴。以上诸证，皆缘于肾，肾主骨，肾虚则骨冷而为患也。所谓骨疽皆起于肾，亦以其根于此也，故用大附子以补肾气，肾实则骨有生气，而疽不附骨矣。

一男子臀肿一块微痛，脉弦紧，以疮科流气饮四剂而消。一妇人暴怒，腰肿一块，胸膈不利，时或气走作痛，用方脉流气饮数剂而止，更以小柴胡汤对四物加香附、贝母，月余而愈。一妇人禀弱性躁，胁臂肿痛，胸膈痞闷，服流气败毒药反发热，以四七汤数剂，胸宽气利，以小柴胡汤对四物加陈皮、香附，肿痛亦退。大抵妇人情性执着，不能宽解，多被七情所伤，遂至遍身作痛，或肢节肿痛，或气填胸满，或如梅核塞喉，咽吐不出，或痰涎壅盛，上气喘急，或呕逆恶心，甚者渴闷欲绝，产妇多有此证，宜服四七汤先调滞气，更以养血之药。若因忧思致小便白浊者，用此汤吞青州白丸子，屡效。一老人伤寒，表邪未尽，股内患肿发热，以人参败毒散二剂热止，灸以香附饼，又小柴胡汤加二陈、羌活、川芎、归、术、枳壳，数剂而散。一男子腿患溃而不敛，用人参养营汤及附子饼，更以补剂煎膏贴之，两月余而愈。一男子腿患肿，肉色不变，不痛，脉浮而滑，以补中益气汤加半夏、茯苓、枳壳、木香饮之，以香附饼熨之。彼谓气无补法，乃服方脉流气饮，虚愈甚，复求治，以六君子汤加芎归数剂，饮食少进，再用补剂，月余而消。夫气无补法，俗论也，以其为病痞塞，似难于补，殊不知正气虚而不能运行，则邪气滞而为病。经云：壮者气行则愈，怯弱者则著而为病。苟不用补法，元气何由而行乎？一妇人腿患筋挛骨痛，诸药不应，脉迟紧，用大防风汤二剂顿退，又二剂而安。又一妇人亦然，先用前汤二服，更服黑丸子而痊。此二患若失治，必溃成败证。一男子肩胛患之，微肿，形劳气弱，以益气养营汤服黑丸子，及木香、生地黄作饼，覆患处熨之，月余脓成，针之，仍服前药而愈。一男子臂肿，筋挛骨痛，年余方溃不敛，诊其脉更虚，以内塞散一料，少愈，以十全大补汤及附子饼灸之而愈。《精要》云：留积经久，极阴生阳，寒化为热，以此溃多成瘘，宜早服内塞散排之。一男子臂患，出腐骨三块尚不敛，发热作渴，脉浮大而涩，乃气血俱损，须多服生血气之药，庶可保全。彼惑于火尚未尽，仍用凉药，内服外敷，几危，始求治。其形甚瘁，其脉愈虚，先以六君子汤加芎归，月余饮食渐进，以八珍汤加肉桂三十余剂，疮色乃赤，更以十全大补汤，外以附子饼灸之，仅年而瘥。（薛按）

# 鹤膝风（五八）
凡肘膝肿痛，臂胻细小者，名为鹤膝风，以其像鹤膝之形而名之也。或只以两膝肿大，胻腿枯细，不能屈伸，俗又谓之鼓槌风，总不过风寒湿三气流注之为病也。然肿痛者必有邪滞，枯细者必因血虚。凡治此者，必宜以养气滋血为主，有风者兼散其风，有寒湿者兼去其寒湿，若果由邪郁成热者，必宜滋阴清火，自无不愈。其有痢后而成者，又名痢后风，此以泻痢亡阴，尤宜壮肾。凡寒胜者，宜三气饮、五积散，或大防风汤之类主之；湿胜者，宜五苓散、理中汤之类主之；热胜者，宜保阴煎、大秦艽汤之类主之。若以阳气不足而败及四肢者，非右归丸、理阴煎及八味地黄丸之类不可。

立斋曰：鹤膝风乃调摄失宜，亏损足三阴经，风邪乘虚而入，以致肌肉日瘦，内热减食，肢体挛痛，久则膝大而腿细，如鹤之膝，故尔名之。若伤于脾胃者，用补中益气汤为主；若伤于肝肾者，六味地黄丸为主；若欲其作脓，或溃后者，十全大补汤为主，皆佐以大防风汤；初起者，须用葱熨法，可以内消；若津涸口干，中气不足也，补中益气汤加五味子。头晕头痛，阳气不升也，补中益气汤加蔓荆子；发热晡热，阴血虚弱也，用四物、参、芪、白术；畏寒憎寒，阳气虚弱也，用十全大补汤；饮食少思，胸膈膨胀，脾胃虚痞也，用四君子汤；面色萎黄，饮食少思，脾胃虚弱也，用六君子汤；脓水清稀，肌肉不生，气血俱虚也，用八珍汤；热来复去，有时而动，无根虚火也，用十全大补汤；形瘦嗜卧，寝息发热，痰盛作渴，小便频数，五脏虚损也，用六味丸；脐腹疼痛，夜多漩溺，脚膝无力，头晕吐痰，肾气冷败也，用八味丸；发热大渴，不欲近衣，面目赤色，脉大而虚，血虚发躁，用当归补血汤。或有痢后而患者，亦治以前法，余当临证制宜。

又曰：夫立方之义，各有所宜。凡体气虚弱，邪入骨界，遏绝隧道，若非用附桂辛温之药，开散关节腠理之寒邪，通畅隧道经络之气血，决不能愈。且本草云：附子治寒湿痿躄，拘挛膝痛，不能行步，以白术佐之，为寒湿之圣药。又云：桂通血脉，消瘀血，坚骨节，治风痹骨挛脚软，宣导诸药及十全大补汤以治前证，不但不可去桂，亦不可不加附子，无此二味，何以行参芪之功，健芎归之性？而补助血气，使之宣通经络，扶大虚之证，以收必效之功哉!况前证在骨节之间，关键之地，治之不速，使血气循环至此，郁而为脓，从此而泄，气血沥尽，无可生之理矣。亦有秋夏露卧，为寒所袭，炥热内作，遂成附骨疽。亦有贼风搏于肢节，痛彻于骨，遇寒尤甚，以热熨之则少减，尤当以大防风汤治之，更以蒜捣烂摊患处，用艾铺蒜上烧之，蒜坏再易，皮肤倘破无妨。若经久不消，则极阴生阳，溃而出水，必致偏枯，或为漏证，宜服内塞散及附子饼灸之。或脉大，或发渴者，俱不治，以其真气虚而邪气实也。

张上舍患前证，伏枕半载，流脓三月。彼云：初服大防风汤去附子，将溃，服十宣散，今用十全大补汤而去肉桂，俱不应。视其脉证甚弱，予以十全大补汤，每帖加熟附子一钱，服三十余剂少愈；乃去附子五分，又服三十余剂，将愈，却全去附子，更三十余剂而痊。一男子左膝肿大，三月不溃。余谓体虚之人，风邪袭于骨节，使气滞而不行，故膝愈大而腿愈细，名曰鹤膝风，遂以大防风汤，三十余剂而消。州守张天泽左膝肿痛，胸膈痞闷，饮食少思，时欲作呕，头晕痰壅，日晡益倦，此脾肺气虚也，用葱熨及六君加炮姜，诸证顿退，饮食少进，用补中益气加蔓荆子，头目清爽，间与大防风汤十余剂，又用补中益气汤三十余剂而消。（薛按）

# 多骨疽（五九）
立斋曰：多骨疽者，由疮疡久溃，气血不能营于患处，邪气陷袭，久则烂筋腐骨而脱出，属足三阴亏损之证也，用补中益气汤以固根本。若阴火发热者，佐以六味丸，壮水之主以镇阳光；阳气虚寒者，佐以八味丸，益火之源以消阴翳，外以附子饼、葱熨法祛散寒邪，补接营气，则骨自脱、疮自敛也。夫肾主骨，若肾气亏损，其骨渐肿，荏苒岁月，溃而出骨，亦用前法。若投以克伐之剂，复伤真气，鲜有不误者。

# 下疳疮（六十）
下疳一证，本肝肾湿热证也，若无外因而病者，不过去其湿热，或滋真阴，湿热既清，其疮自愈，无足虑也。惟感触淫毒而患者，毒有浅深，则病有微甚，皆宜用百草煎熏洗，外以螵蛸散敷之，则轻者自愈。若湿热甚而为肿为痛者，宜用芍药蒺藜煎兼而治之；如毒甚者，必用萆薢汤方可；若感触淫邪，毒自少阴直入精宫者，不易愈。即治如前法，然必见便毒广疮发出，而后下疳始愈。既见疮毒，即当于本证条下求法治之。余尝治一少年，因偶触秽毒，遽患下疳，始溃龟颈，敷治不效，随从马口延入溺管，以渐而深，直至肛门，逐节肿痛，形如鱼骨。每过夜，则脓结马口，胀不得出，润而通之，则先脓后溺，敷洗皆不能及，甚为危惧。余尝遇一山叟，传得槐花蕊方，因以治之，不十日而茎根渐愈，半月后，即自内达外，退至马口而全愈。疳愈后，即见些微广疮，复与五加皮饮十余剂而痊愈。向彼传方者曰：此方善治淫疮，热毒悉从小便泄去，所以能治此疳。但服此者，可免终身疮毒后患。然犹有解毒奇验，则在疮发之时，但见通身忽有云片红斑，数日而没者，即皆疮毒应发之处，疮毒已解而疮形犹见，是其验也。余初未之信，及此人疮发之时，疮固不多，而通身红斑果见，凡两日而没，余始知疮之有奇，一至如此。（新按）

立斋曰：下疳属肝经湿热下注，或阴虚火燥。治法：肿痛发热者，血虚而有热也，四物汤加柴胡、山栀；肿痛寒热者，肝经湿热也，小柴胡汤加龙胆草、黄连；肿痛便涩者，湿热壅滞也，龙胆泻肝汤；肿痛腐溃者，气血虚而有火也，八物汤加山栀、柴胡；日晡热甚者，阴血虚而有火也，小柴胡汤加参、术、芎、归；日晡倦怠者，阳气虚而下陷也，补中益气汤；有经久不愈而发寒热者，肾水不能生肝木也，宜六味丸；若筋缩或纵，或为痒痛，或出白津，此筋疝也，用龙胆泻肝汤。气虚者，补中益气汤加炒山栀、炒龙胆；阴虚火燥者，用六味丸；茎中痒，出白津，用补中益气汤与清心莲子饮间服。盖此证肝经阴虚为本，肿痛寒热等证为标，须用六味丸以生肝血。凡脾土虚不能生金水，而见一切肝证者，当佐以补中益气汤加麦门冬以滋化源。

一男子肿痛不消；一男子溃而肿痛发热，小便秘涩，日晡或热；一小儿肿痛，诸药不应，俱以小柴胡汤吞芦荟丸，数服而愈。一小儿十五岁患前证，杂用消毒之药，虚证悉具，二年余矣。询之，乃禀所致。用萆薢汤月余，诸证渐愈，又用补阴八珍汤、补中益气二汤而痊。庶吉士刘华甫，或茎中作痛，或窍出白津，或小便秘涩，先用小柴胡汤加山栀、泽泻、黄连、木通、胆草、茯苓二剂，以清肝火、导湿热，诸证渐愈。后因劳倦，忽然寒热，此元气复伤也，用补中益气而安，又用六味丸以生肝血、滋肾水而痊愈。一男子玉茎肿痛，小便如淋，自汗甚苦，时或溺血少许，尺脉洪数，按之则涩，先用清心莲子饮加牛膝、山栀、黄柏、知母、柴胡，数剂少愈，更以滋肾丸一剂而痊。《玉机微义》曰：如自汗小便少，不可以药利之。既已自汗，则津液外亡，小便自少，若再利之，则营卫枯竭，无以制火而烦热愈甚，当俟热退汗止，小便自行也。兼此证，乃阳明经病，大忌利小便。（俱薛按）

海藏治下疳久不愈方

橡斗子二个，合盛黄丹令满，以乱发厚缠定，烧烟尽为度，同研为细末。先以葱白热浆水洗疮脓尽，次上药。甚者不过二次，如神。

又下疳方

下疳疮内毒盛者，必须治内方愈；外治者，须螵蛸散，或此方亦佳。

人中白（生用）　官粉（煅黄）　红丹（飞炒）

上等份为末。先用药汤或浓茶洗净，然后敷药，每日二三次，或用猪油，或用蜜水调敷之。

# 便毒（六一）
便毒论治如薛氏之法，固已详矣，然又惟交感不洁，遭淫毒而患者为最多。每每先起下疳，下疳未已，便毒继之，此湿热秽毒之为患也。凡初起肿痛，尚未成脓，而元气尚强者，速宜先去其毒，惟会脓散或牡蛎散为最善；若已成脓，则或针或蚀，惟速去其脓，随证调补，使速收口为善。若初起一核，其痛微，其肿漫者，此有二证：一以邪轻，一以元气虚弱，毒深而然。若邪轻者，只用会通膏加麝香贴之，无有不散，或降痈散亦可；若元气虚弱而毒深者，既不肯散，又不早溃，愈久必愈甚，最为可畏；及其溃后，多不能收，轻则为瘘，重则殒命。此惟大补元气，方不致害。若焮肿痛甚，脓已将成，势不能消，宜用降痈散留头围之，则势可敛，痛可解，脓可速成而溃也。

立斋曰：便痈属足厥阴肝经，内热外寒，或劳役过度，或房欲不节，或欲火不遂，或强固其精，或肝经湿热而致。大抵多患于劳役不足，精气俱虚之人。俗云一石米疮，此言百日方可愈。若大补血气，不旬日可愈，何用百日？盖疮之收敛，在乎血气之盛也。亦有内蕴热毒而生者，须辨虚实，及成脓与否，不可概投攻药。凡妇人患此者，多在两拗肿痛，或腹中结块，小便涩滞，苟治者得法，患者又能调摄，无足虑也。常见治此证者，概用大黄之类下之，以求内消，或其脓成，令脓从大便而出，鲜有见其痊也。人多欲内消者，盖恐收口之难也。若知补养血气，不旬日而收矣，何难之有？若脓既成，岂有可消之理？如再用克伐之剂，必致难治。

又曰：便痈者，血疝也，俗呼为便毒，言于不便处为痈也。乃足厥阴之经络，及冲任督脉亦属肝之傍络，此气血流通之道路，今壅而肿痛，是则热毒所致，宜先疏导其滞，更以托里之剂，此临证制宜之法也。

又，治法曰：内热外寒者，牛黄双解散；湿热壅滞者，宜用龙胆泻肝汤疏肝导滞；欲心不遂致逆精气者，先用五苓散加大黄疏其逆滞，后用地黄丸以补肝肾，强固其精；房欲不节者，宜六味丸料；劳倦过度者，补中益气汤。

一男子患便毒，焮肿作痛，大小便秘，脉有力，方以玉烛散，二剂顿退，更以龙胆泻肝汤四剂而消。一男子脓未成，大痛，服消毒托里等药不应，诊之脉洪大，毒尚在，以仙方活命饮，一剂痛止，又剂而消。一儒者肿痛便涩，用八正散二剂，以清肝火、导湿热而肿痛愈，再以小柴胡加芎、归、泽泻、山栀二剂，以清火补血而小便利。一男子已溃而痛不止，小便秘涩，此肝火未解也，与小柴胡加黄柏、知母、芎、归，痛止便利，更以托里当归汤而疮敛。若毒未解而痛不止者，须用活命饮。府庠沈尼文，年二十，左拗患之，余以肝肾阴虚，先用托里药，溃而将愈，因入房，发热作渴，右边亦作痛，脓水清稀，虚证悉至，脉洪大而无力，势甚可畏，用十全大补加附子一钱，脉证顿退，再剂全退，后用大补汤三十剂而愈。一男子肿而不溃，此因阳气虚弱，用参、芪、归、术以补托元气，用白芷、皂刺、柴胡、甘草以排脓清肝，数剂而溃；以八珍加柴胡补其气血，数剂而愈。春元凌待之虚而服克伐药，几至危殆，余用托里健脾药而愈。秀才王文远因劳苦患之，服小柴胡汤而表证散，后用托里药脓成，针之而旬日愈。又胡判官脓清脉弱，以大补之药而已愈，因新婚复发，自用连翘消毒散，致泻痢不止，竟致不救。可见此证属不足者多矣，非补不可。大抵便毒属肝经，初起坚硬，肝主筋故也；五七日后当赤软，脓成故也。若尚坚硬，乃元气不能腐化。往往人见坚硬，只欲内消，反服攻散药，多致虚虚之祸，前此治者，即其验也。一妇人两拗肿痛，小腹痞满，小便数，白带时下，寒热往来，小水淋沥，余谓脾气滞而血病，用龙胆泻肝汤渐愈，又用加味逍遥散、六味丸而全愈。一妇人小腹内如有所梗，两拗并人门俱肿，小便淋涩，经候不调，内热作渴，饮食少思，腹内初如鸡卵而渐大，脉洪数而虚，左关尤甚，属肝胆郁结之证也，用加味归脾汤，肝火退而脾土健，间以逍遥散下芦荟丸而愈。（俱薛按）

# 杨梅疮（六二）
杨梅疮一证，以其肿突红烂，状如杨梅，故尔名之。其在西北人则名为天泡疮，东南人又谓之广东疮。凡毒轻而小者，状类茱萸，故名茱萸疮；毒甚而大者，泛烂可畏，形如绵花，故名绵花疮。大都此证，必由淫毒传染而生。盖此淫秽之毒，由精泄之后，气从精道乘虚直透命门，以灌冲脉，所以外而皮毛，内而骨髓，凡冲脉所到之处，则无处不到，此其为害，最深最恶。设初起时去毒不净，或治失其宜，而随至败烂殒命者，盖不少矣。或至二三十年之后，犹然发为疯毒，或至烂头，或至烂鼻，或四肢幽隐之处，臭烂不可收拾，或遗毒儿女，致患终身，其恶如此。静而思之，则有见此恶道，而不为寒心知避者，其愚亦甚矣。故凡治之之法，最当知要，切不可不慎也。亦有不因淫毒传染，偶中湿热而患者，此不过在皮毛肌肉之间，清去湿热，自当痊愈，无足虑也。

今人每遭此患，或畏人知，或畏毒甚，而大用攻击峻利等药，多致邪毒未除而元气先败，或成痨瘵，或即殒命，或愈久愈甚，以致败坏不能收敛，皆元气先败之故也，余见之多矣。故凡被此病者，切不可惊慌，亦不可专肆攻击，但按法渐解其毒，务使元气毫无损伤，则正能胜邪，虽毒无害；若正不胜邪，则微毒亦能杀人，此其要也，不可不察。

广疮治法：凡其初起而元阳未伤，毒亦未甚，宜速用清利，使从小便利去其毒，惟换肌消毒散为第一，其次则五加皮饮亦妙。或兼火邪者，宜秘仙方遗粮汤；或禀气多弱者，宜茯苓膏。凡此诸药，或十日，或半月，甚者一月，无不见效。

凡生疮毒者，宜服槐花蕊至二三升，则毒从小便泄去，可免终身之患，真神方也。有按在下疳疮条中。

此疮初起时，多有先下疳，次便毒，而后疮出，是为一套。若便毒势甚，肿痛热秘而元气素强者，即宜用会脓散或牡蛎先去其毒之大势，而后用前方诸药，亦要着也。

此疮或久而不愈，或元气素弱，或因克伐致虚，但见有正不胜邪之势，则当酌其轻重，或以纯补元气为主。凡脾肾阴阳气血，皆宜随证用方，但使气血得复，则虽毒无害。最忌见不真而执两端，则终归无益，亦是要着。

饮食宜否，有谓宜忌口者，有谓不宜忌口者，而任其发透，总之亦有其要。盖疮毒初染，毒本未甚，此时只宜清利，使毒渐消为善，若食发物，则愈发愈多，而毒愈甚矣，此则宜忌之时也；若疮毒已久，元气已弱，脓汁既多，血气既耗，斯时也，非以药食滋补，则日见消败，何以收效？此则不宜忌者也。宜忌不宜忌，是亦宜补不宜补之法耳，使不知辨，安能无误？

疮生头面，或遍身不便处，欲其速愈，但用点药，则二三日可以脱落，亦神妙者也，但此惟治标之法耳。方在新因四十二。

疮毒久蓄，发为疯毒，亦名杨梅痈漏。或蚀筋，或腐骨，溃烂不收，最为恶候。近来治法，惟五宝丹为最效，及徐东皋杨梅痈漏方，或秘传水银膏，宜择用之。

立斋曰：天泡疮属元气不足，邪气所乘，亦有传染而患，受证在肝肾二经，故多在下体发起。有先筋骨痛而后患者，有先患而后痛者。有疮凸赤作痛，热毒炽甚也；疮微作痛，毒将杀也；疮色白而不结痂，阳气虚也。色赤而不结痂，阴血虚也；瘙痒脉虚浮，气不相荣也；瘙痒脉浮数，血不相荣也；臀背间或颈间作痒，膀胱阴虚也；阴器股内作痒，肝经血虚也；阴囊作痒重坠，肝经阴虚湿热也；小便频数，短少色赤，肝经阴虚也；小便频数，短少色白，脾肺气虚也；面目瘙痒或变赤，外邪相搏也；眉间痒或毛落，肝胆血燥也；饮食少思，口干饮汤，胃气虚也；饮食不化，大便不实，脾气虚也；侵晨或夜间泄泻，脾肾虚也。

又，治法曰：若表实者，先用荆防败毒散解散之；里实者，先用内疏黄连汤通导之；表里俱实者，防风通圣散双解之。邪热在肝经者，龙胆泻肝汤清解之，后用换肌消毒散为主，愈后再无筋骨疼痛之患。气虚者，四君子汤；血虚者，四物汤；气血俱虚者，八珍汤，俱加兼证之药治之，自无不愈。若治失其法，有蚀伤眼目，腐烂玉茎，拳挛肢体者，但用九味芦荟丸以清肝火，六味丸以生肾水，蠲痹消毒以养血祛邪，亦有可生者。若服轻粉等药，反收毒于内，以致迭发，或概服防风通圣散，气血愈虚，因而不治者多矣。凡有肿硬，或作痛，外用蒜灸及敷冲和膏，内服补药并效。

一男子遍身皆患，脉浮而数，以荆防败毒散治之，表证乃退；以仙方活命饮六剂，疮渐愈，兼饮萆薢汤，月余而愈。一男子下部生疳，诸药不应，延及遍身突肿，状似番花，筋挛骨痛，至夜尤甚，此肝肾二经湿热所致，先以导水丸五服，次以龙胆泻肝汤数剂，再与除湿健脾之药，外贴神异膏吸其脓，隔蒜灸拔其毒而愈。一童子玉茎患之，延及小腹数枚，作痛发热，以小柴胡汤吞芦荟丸，更贴神异膏，月余而安。一儒者患前证，先玉茎作痒出水，后阴囊、股内、小腹、胁臂发小㿔，或干或脓窠，误服祛风等药，肢体倦怠，恶寒发热，饮食渐减，大便不实，脉见浮弦，两尺浮数。此肾水虚热，肝木乘脾土也。用六味地黄丸、补中益气汤为主，佐以换肌消毒散而愈。一人患此，服攻毒等药，患处凸而色赤作痛，肢体倦怠，恶寒发热，脉浮而虚，此元气复伤而邪气实也，用补中益气汤二剂而愈。进士刘华甫患之数月，用轻粉、朱砂等药，头面背臀各结一块，二寸许，溃而形气消弱，寒热口干，舌燥唇裂，小便淋漓，痰涎上壅，饮食少思，此脾胃伤、诸脏弱而虚火动也，先用六君子二十余剂，又用补中益气汤加山药、山茱萸、麦门、五味服之，胃气复而诸证愈。惟小便未清，痰涎未止，用加减八味丸而痊。一男子患杨梅疮后，两腿一臂各溃二寸许，一穴脓水淋漓，少食无睡，久而不愈，以八珍汤加茯神、枣仁炒服，每日以蒜捣烂涂患处。灸良久，随贴膏药，数日少可，却用豆豉饼灸之，更服十全大补汤而愈。一妇人患之，皆愈，惟两腿两臁各烂一块如掌，兼筋挛骨痛，三载不愈，诸药不应，日晡热甚，饮食少思，以萆薢汤兼逍遥散，倍用茯苓、白术，数剂热止食进，贴神异膏，更服八珍汤加牛膝、杜仲、木瓜，三十余剂而痊。一妇人患此，燃轻粉药于被中熏之，致遍身皮塌，脓水淋漓，不能起居，以滑石、黄柏、绿豆粉末等药，铺席上，令可卧，更服神功托里散，月余而痊。（俱薛按）

# 囊痈（六三）
立斋曰：囊痈属肝肾二经，阴虚湿热下注也。肿痛未作脓者，疏肝导湿；肿硬发热者，清肝降火；已溃者，滋阴托里。大抵此证属阴道亏，湿热不利所致，故滋阴除湿药不可缺。常治肿痛小便秘涩者，用除湿为主，滋阴佐之。肿痛已退，便利已和者，除湿滋阴药相兼用之。欲其成脓，用托里为主，滋阴佐之。候脓成，即针之，仍用托里滋阴。湿毒已尽者，专用托里。如脓清或多，或敛迟者，用大补之剂，及豆豉饼灸之。或溃后虚而不补，少壮者成漏，老弱者不治。脓清作渴脉大者，亦不治。

又法曰：若小便涩滞者，先用分利以泄其毒，继补阴以令其自消。若湿热退而仍肿痛，宜补阴托里，以速其脓。脓肿而便秘者，热毒壅闭也，先用托里消毒散，后用针以泄之，脓去即解；若脓去而肿痛不减者，热毒未解也，用清肝益营汤；口干而小便数者，肾经虚热也，六味丸；内热晡热者，肝经血虚也，四物加参术；体倦食少者，脾气虚热也，补中益气汤；脓水清稀者，气血俱虚也，十全大补汤。此证虽大溃而睾丸悬露，治得其法，旬日间肉可渐生而愈。若专攻其疮，阴道益虚，则肿者不能溃，溃者不能敛，少壮者多成痼疾，老弱者多致不起。亦有患痔久漏而串及于囊者，当兼治其痔，切忌寒药克伐，亏损胃气。

马益卿曰：囊痈者，湿热下注也。有作脓者，此浊气下流，入渗道，因阴道或亏，水道不利而然，脓尽自安，不药可也，惟在善于调摄耳。又有因腹肿渐流入囊，肿甚而囊自裂开，睾丸悬挂水出。以麸炭末敷之，外以紫苏包裹，仰卧而养之。痈疽入囊者，余尝治数人，悉以湿热入肝经施治，而用补阴佐之，虽脓溃皮脱，睾丸悬挂，皆不死。

一男子患此，未作脓而肿痛，以加味龙胆泻肝汤，二剂少愈，更以四物汤加木通、知母、黄柏而愈。一男子焮肿痛甚，小便涩，发热脉数，以龙胆泻肝汤倍用车前子、木通、茯苓，四剂势去其半；仍以前汤只加黄柏、金银花，四剂又减二三，便利如常，惟一处不消，此欲成脓也；再用前汤加金银花、白芷、皂角刺，六剂微肿痛，脉滑数，乃脓已成，令针之，肿痛悉退；投滋阴托里药，及紫苏末敷之而愈。一膏梁之客阴囊肿胀，小便不利，此中焦积热，乘虚下注，先用龙胆泻肝汤加黄柏、牛膝四剂渐愈，后用补阴八珍汤加柴胡、山栀而愈。后不守禁忌，前证复作，仍用补阴八珍汤、补中益气汤、六味丸而痊。又因劳倦发热，自用四物、黄柏、知母之类，虚证悉具，疮口大开，余谓五脏气血俱虚也，朝用补中益气，夕用六君加当归，各五十余剂，疮口始敛，又用六味丸调补痊愈。儒者陈时用考试不利，一夕饮烧酒入房，其妻不纳。翌日阴囊肿胀焮痛，遣人求治，与以清肝火除湿热之剂。城门夜闭，不及归服。翌日报云：夜来阴囊悉腐，玉茎下面贴囊者亦腐，此肝火挟酒毒而湿热炽盛也，仍以前清火除湿之剂加参、芪、归、术，四剂腐肉尽脱，睾丸悬挂，用大补气血，并涂当归膏，囊茎全复而愈。一男子醉而入房，阴囊肿胀大如斗，小腹胀闷，小水淋，发热口干，痰涎壅盛，此膀胱阴虚，酒毒所乘也，用六味丸料加车前、牛膝作饮，下滋肾丸，诸证顿退；再加五味、麦冬，二剂而愈；却以补中益气加麦冬、五味调理而瘳。若全用淡渗，复损真阴，决致不起。（俱薛按）

# 悬痈（六四）
立斋曰：悬痈谓疮生于玉茎之后，谷道之前，属足三阴亏损之证。轻则为漏，沥尽气血而亡；重则内溃而即殒。大抵此证原属肝肾阴虚，故不足之人多患之。虽一于补，犹恐不治，况脓成而又克伐，不死何俟？即寒凉之剂亦不可过用，恐伤胃气；惟制甘草一药，不损血气，不动脏腑，其功甚捷，最宜用之，不可忽也。焮肿或发热者，清肝解毒；肿痛者，解毒为主；肿痛而小便赤涩者，肝经湿热也，宜分利清肝；不作脓或不溃者，气血虚也，宜补之。

又，治法曰：凡初起湿热肿痛，或小便赤涩，宜先以制甘草一二剂，及隔蒜灸，更饮龙胆泻肝汤；焮肿痛甚，宜仙方活命饮，以制甘草佐之；若发热肿痛者，以小柴胡汤加车前、黄柏、芎、归。若不成脓，或脓成不溃者，八珍汤补之；若脓已成者，急针之；已溃者，用八珍汤加制甘草、柴胡梢、酒炒黄柏、知母。小便涩而脉有力者，仍用龙胆泻肝汤加制甘草。小便涩而脉无力者，清心莲子饮加制甘草。脓清不敛者，用大补之剂，间以豆豉饼灸之；久而不敛者，用附子饼灸之，并效。欲其生肌收敛，肾虚者，六味地黄丸；血虚者，四物加参术；气虚者，四君加芎归；脾虚者，补中益气汤；气血俱虚者，八珍汤并十全大补汤。若用寒凉消毒则误矣。

陈良甫曰：治谷道前后生痈，谓之悬痈，用粉草一两，截断，以涧水浸润，炙令透内，细锉，用无灰酒煎服。有人患此已破，服两剂，疮即合。

一弱人茎根结核如大豆许，劳则肿痛，先以十全大补汤去桂加车前、麦冬、酒制黄柏、知母，少愈；更服制甘草，渐愈；仍以四物、车前之类而消。一男子患此，焮痛发热，以龙胆泻肝汤二剂及制甘草四剂而溃，再用滋阴之剂而愈。若或脓未成，以葱炒熟敷上，冷即易之，隔蒜灸之亦可。数日不消，或不溃，或溃而不敛，以十全大补汤加柴胡梢为主，间服制甘草，并效。若不保守，必成漏矣。一儒者患悬痈，服坎离丸及四物、黄柏、知母之类不应；脉浮洪，按之微细，余以为足三阴之虚，用托里散及补阴八珍汤，渐愈；又用六味丸、补中益气汤调补化源，半载而痊。大凡疮疡等证，若肾经火气亢盛，致阴水不能生化而患阴虚发热者宜用坎离丸，取其苦寒能化水中之火，令火气衰而水自生；若阳气衰弱，致阴水不能生化，而患阴虚发热者，宜用六味丸，取其酸温能生火中之水，使阳气旺而阴自生。况此证属肾经精气亏损者，十有八九；属肾经阳气亢盛者，十无一二。然江南之人患此者，多属脾经阴血亏损，元气下陷，须用补中益气汤升补阳气，使阳生而阴长；若嗜欲过多，亏损真阴者，宜用六味丸，补肾经元气以生精血，仍用补中益气汤，以培脾肺之生气而滋肾水。经云：阴虚者，脾虚也。但多误认为肾经火证，用黄柏、知母之类，复伤脾肺，绝其化源，反致不起，惜哉！通府张敬之患前证，久不愈，日晡热甚作渴，烦而喘，或用四物汤、黄柏、知母之类，病益甚，肢体倦，少食，大便不实，小便频数。谓余曰：何也？余曰：此脾虚之证，前药复伤而然，遂用补中益气加茯苓、半夏，数剂饮食渐进，前证渐愈，更加麦冬、五味，调理乃痊。经曰：脾属太阴，为阴土而主生血。故东垣云：脾虚元气下陷，发热烦渴，肢体倦怠等证，用补中益气汤，以升补阳气而生阴血。或误认为肾虚火盛而用四物、黄柏、知母之类，反伤脾胃生气，是虚其虚矣。况黄柏、知母乃泻阳损阴之剂，若非膀胱阳火盛而不能生阴水，以致发热者，不可用也。（俱薛按）

# 脱疽（六五）
立斋曰：脱疽以疔患于足或足趾，重者溃脱，故名之；亦有患于手指者，名曰蛀节疔，重者腐去本节，轻者筋挛。此证因膏梁厚味、酒面炙煿、积毒所致，或不慎房劳，肾水枯竭；或服丹石补药，致有先渴而后患者；有先患而后渴者，皆肾水亏涸，不能制火也。此证形势虽小，其恶甚大，不问肿溃，皆须隔蒜灸之，不痛者宜明灸之，庶得少杀其毒。凡初发而色黑不溃者不治，毒延入腹者不治，色黑不痛者亦不治，色赤作痛自溃者可治。若失解其毒，以致肉死色黑者，急斩去之。亦有因修手足口咬等伤而致者。若元气虚弱，或犯房事，或外涂寒凉，内服克伐，损伤脾胃，以致患处不溃，或黑延上足，亦多致死。重者须当用脚刀转解周骨，轻拽去之，使筋随骨出而毒得泄，亦不痛。否则毒筋内断，虽去而仍溃。且偏僻之处，气血罕到，药难导达。况攻毒之剂，必先伤脾胃，及损元气，不若灸法为良，重者须解去为善。故孙真人云：在肉则割，在指则截。使不如此，则必致夭殁而害尤甚矣。况患处已坏，虽解不痛，又何惮而不为乎？患者当知之。若女人患此，又多因扎缚，血脉不通，遂成死肉。惟当壮其脾胃，行其经络，生其血气则愈。

又，治法曰：色赤作痛者，元气虚而湿毒壅盛也，先用隔蒜灸，更用解毒药，如活命饮、托里散之属；仍速用补剂，如十全大补汤、加减八味丸，则毒气不致上侵，元气不致亏损，庶可保生。作渴者，宜滋阴降火。色黑者不治。

**崔氏方**

治手足甲疽，或因修甲伤肉，或因损足成疮，溃烂上脚。用绿矾置铁板上煅沸，色赤如溶金色者为真，沸定取出研末，以盐汤洗而搽之。

一男子足指患之，焮痛色赤发热，隔蒜灸之，更以人参败毒散去桔梗加金银花、白芷、大黄，二剂痛止；又用十宣散去桔梗、官桂，加天花粉、金银花，数剂而痊。一男子足指患之，色紫不痛，隔蒜灸五十余壮，尚不知痛，又明灸百壮始痛，更投仙方活命饮四剂，乃以托里药溃脱而愈。一膏梁之人先作渴足热，后足大指赤痛，六脉洪数而无力，左尺为甚，余谓此足三阴虚证，当滋化源为主，彼固服除湿败毒等剂，元气益虚，色黯延足。余乃朝用补中益气汤，夕用补阴八珍汤，各三十余剂，及桑枝灸，溃而脓清，作渴不止，遂朝以前汤送加减八味丸，夕用十全大补汤，三十余剂而痊。是时同患此证，服败毒之药者，俱不救。一膏梁人年逾五十亦患此，色紫黑，脚焮痛，喜其饮食如故，动息自宁，为疮疡之善证，尚可治，遂以连翘消毒散六剂，更以金银花、甘草节、瓜蒌二十余剂，患指溃脱；再以当归、川芎、连翘、生地、金银花、白芷二十余剂而愈。一刍荛左足指患一泡，麻木色赤，次日指黑，五日其足黑冷，不知疼痛，脉沉细，此脾胃受毒所致。以飞龙夺命丹一服，翌日令割去足上死肉，割后骨始痛而可救，遂以十全大补汤治之而愈。盖死肉乃毒气盛而拒绝营气所致，况至阴之下，气血难达。经曰：风淫末疾。即此是也。向若攻伐之，则元气愈虚，邪气愈盛，乘虚上侵，必致不救。（俱薛按）

# 脚发（六六）
立斋曰：脚发之证，属足三阴精血亏损，或足三阳湿热下注。若色赤肿痛而溃脓者，属湿热下注，为可治；若色微赤微肿而脓清者，属精血亏损，为难治；若黑黯不肿痛，不溃脓，烦热作渴，小便淋漓者，阴败末传，恶证也，为不治。治法：湿热下注者，先用隔蒜灸、活命饮以解壅毒，次服益气汤、六味丸以补精气；若色黯不痛者，着肉灸、桑枝灸以行壅滞、助阳气，更用十全大补汤、八味丸以壮脾土、滋化源，多有复生者。若专治其疮，复伤生气，吾未见其生者。

阁老靳介庵脚趾缝作痒，出水肿焮，脚面敷止痒之药不应，服除湿之药益甚。余以为阴虚湿热下注，用六味地黄丸、补中益气汤而愈。大参李北溪左足赤肿作痛，此足三阳经湿热下注，先用隔蒜灸与活命饮一剂，其痛顿止，灸患处出水，赤肿顿消；次用托里消毒散四剂，灸患处出脓而愈。一儒者患此，肿硬色白，两月余矣，此足三阴亏损，为外寒所侵也，用大防风汤及十全大补汤兼服而消。后场屋不利，饮食劳倦，前证复作，盗汗内热，饮食不化，便滑肌瘦，此脾土虚寒，而命门火不能相生，用八味丸、益气汤百余剂，喜其年壮得愈。一男子脚心发热，作渴引饮，或用四物、芩、连、知、柏之类，腹痛作呕，烦热大渴，此足三阴亏损，前药复伤脾胃也。先用六君加炮姜，数剂而脾胃醒，再用补中益气加茯苓、半夏而脾胃健，乃以加减八味丸兼服，半载而愈。一儒者脚心发热作痒，以滚汤侵渍而出水，肌体骨立，作渴吐痰，此脾肾虚而水泛为痰也，服益气汤、六味丸，年余元气复而诸证愈。（俱薛按）

# 足跟疮（六七）
立斋曰：足跟乃督脉发源之所，肾经所过之地。若饮食失节，起居失宜，亏损足三阳经则成疮矣。若漫肿寒热，体倦少食，属脾虚下陷也，用补中益气汤；若晡热作痛，头目不清，属脾虚阴火也，前汤并六味丸；若痰涎上升，或口舌生疮，属肾水干涸也，前汤并加减八味丸。凡此皆当滋其化源，若治其外则误矣。俗云兔啮疮者，盖猎人被兔咬脚跟，或疮久而不敛，必气血沥尽而死。若人脚跟患此，亦终难愈，因名兔啮也。

一男子素不慎起居，内热引饮，作渴体倦，两足发热，后足跟作痛。或用清热除湿之剂，更加发肿，又服败毒之药，焮赤痛甚，复用清热祛毒，溃裂番张，状如赤榴，热痛如锥，内热晡热，此以足三阴亏损，朝用十全大补汤，夕用加减八味丸，外敷当归膏，两月余而愈。其服消毒等药而殁者，不能枚举。太尹陈汝邻两腿酸软，或赤或白，足跟患肿，或痛，或痒后痛，而或如无皮，或如皱裂，日晡至夜，胀痛焮热，用补中益气汤加八味丸料，补其肝肾而愈。一男子患足跟疮肿痛，服消毒散，搽追蚀药，虚证迭出，形体骨立，自分必死，余用十全大补汤兼山药、山茱萸，两月余而愈。一妇人两足发热，两跟作痛，日晡热甚，余以为肝肾血虚，用加味逍遥散、六味地黄丸，五十余剂而愈。杨锦衣脚跟生疮如豆许，痛甚，状似伤寒，以还少丹、内塞散治之，稍可；次因纳宠作痛，反服攻毒药，致血气愈弱，腿膝痿弱而死。盖足跟乃二跷发源之处，肾经所由之地，若疮口不合，则跷气不能发生，肾气由此而泄，故为终身之疾。况彼疮先得于虚，复不知戒，虽大补气血，犹恐不及，安可服暴悍攻毒之药以戕贼之乎？（俱薛按）

# 肾脏风疮（六八）
立斋曰：肾脏风属肾虚风邪乘于臁胫，以致皮肤如癣，或渐延上腿，久则延及遍身。外证则瘙痒成疮，脓水淋漓，眼目昏花；内证则口燥舌干，腰腿倦怠，吐痰发热，盗汗体疲。治法用六味丸为主，佐以四生散。若脾胃虚弱者，用补中益气汤为主，佐以六味丸、四生散为善。钦天薛循斋年六十有一，两臁患之，脓水淋漓，发热吐痰四年矣。此肾脏风证也，与六味丸、四生散而瘥。年余复作，延及遍身，日晡益甚，痰渴盗汗，唇舌生疮，两目昏赤，皆肾经虚火而水泛为痰也，用加减八味丸而愈。三年后，小便淋沥，茎中涩痛，此思色精不出而内败也，用前丸及补中益气汤加麦门、五味而愈。（薛按）

凡肾囊湿痒，抓破成疮，俗名肾上风也。外治之法，但以黄丹、枯矾、生牡蛎共为末，搽擦即愈，或以蛇床子同白矾煎汤洗之亦可。

# 臁疮（六九）
立斋曰：臁疮生于两臁，初起赤肿，久而腐溃，或浸淫瘙痒，破而脓水淋漓。盖因饮食起居，亏损肝肾，或因阴火下流，外邪相搏而致。外臁属足三阳湿热可治，内臁属足三阴虚热难治。若初起恶寒壮热，焮肿作痛者，属湿热，用槟苏散；若漫肿作痛，或不肿不痛者，属阴虚，用补阴八珍汤；若脓水淋漓，体倦食少，内热口干者，属脾虚，用补中益气汤加茯苓、酒炒白芍药；若午后热，或作痛，头目不清者，属阴火，前汤加酒炒黑黄柏及六味地黄丸；若午后发热，至子时方止，是血虚，前汤加芎、归、熟地；若郁结伤脾而甚者，用归脾汤加柴胡、山栀；若怒动肝火而甚者，用补中益气汤加川芎、山栀、黄芩；若内热口干，肢体倦怠，或痰涎上升，或口舌生疮，属脾肾虚热，用六味地黄丸、补中益气汤；若患处黑黯，肢体畏寒，饮食少思，属脾肾虚败，用八味地黄丸；若误用攻伐，复损胃气，绝其化源，治亦难矣。

鸿胪翟少溪两臁生疮，渐至遍身发热，吐痰，口燥咽干，盗汗心烦，溺赤足热，日晡益甚，形体日瘦，此肾经虚火也，用六味丸，不一月诸证悉退，三月元气平复。陈湖陆懋诚素因阴虚，过饮入房，发热腿痛似臁疮，用发表之剂，两腿肿黯，热气如雾，欲发痉，脉皆洪数，两尺尤大。余曰：属足三阴虚，酒湿所乘，元气损而邪益甚耳，用十全大补加山药、山茱萸、附子一剂，脉证顿退，却去附子，又二剂痊愈。（薛按）

# 天泡疮（七十）
天泡疮形如水泡，皮薄而泽，或生头面，或生遍身，乃太阴阳明风热所致，故见于皮毛肌肉之间，宜清血凉血，热解则愈。如兼表邪而发热脉数者，宜荆防败毒散；如火盛者，或加芩、连、连翘、金银花、玄参之属；如焮肿疼痛，脉数便结者，此表里俱实也，宜防风通圣散双解之；如外多毒水，以金黄散敷之，无有不愈。

# 赤白游风（七一）
立斋曰：赤白游风属脾肺气虚，腠理不密，风热相搏；或寒闭腠理，内热怫郁；或因虚火内动，外邪所乘；或肝火血热、风热所致。治法：若风热，用小柴胡汤加防风、连翘；血热，用四物汤加柴胡、山栀、丹皮；风热相搏，用荆防败毒散；内热外寒，用加味羌活汤；胃气虚弱，用补中益气汤加羌活、防风及消风散；血虚，用加味逍遥散；阴虚，逍遥散、六味丸；肝肾虚热，用六味丸则火自熄，风自定，痒自止。若用祛风辛热之剂，则肝血愈燥，风火愈炽，元气愈虚，腠理不闭，风客内淫，肾气受伤，相火翕合，血随火耗，反为难治矣。

一男子秋间发疙瘩，此元气虚而外邪所侵也，先用九味羌活汤二剂，又用补中益气加羌、防而愈。后不慎起居，盗汗晡热，口干唾痰，体倦懒言，用补中益气汤、加减八味丸而愈。一妇人身如丹毒，搔破脓水淋漓，热渴头晕，日晡益甚，用加味逍遥散而愈。一女子赤晕如霞，作痒发热，用加味小柴胡汤加生地、连翘、丹皮而愈。（俱薛按）

# 翻花疮（七二）
立斋曰：翻花疮者，由疮疡溃后，肝火血燥生风所致。或疮口胬肉突出如菌，大小不同；或出如蛇头，长短不一。治法当滋肝补气，外涂藜芦膏，胬肉自入。须候元气渐复，脓毒将尽，涂之有效，不然虽入而复溃。若误用刀针、蚀药、灸火，其势益甚，或出血不止，必致寒热呕吐等证，须大补脾胃为善。

判官张承恩内股患痈将愈，翻出一肉如菌。余曰：此属肝经风热血燥，当清肝热，养肝血。彼为不然，乃内用降火，外用追蚀，蚀而复翻，翻而复蚀，其肉益大，元气益虚，始信余言。遂内用栀子清肝散，外用藜芦膏而痊。一上舍素膏梁善怒，耳下结一核，从溃而疮口翻张如菌，焮连头痛，或胸胁作胀，或内热寒热，或用清热消毒之药，年余未瘥，余用补中益气汤、六味地黄丸而寻愈。一男子背疮敛如豆许，翻出肉寸余，用消蚀割系法，屡去屡大，此肝血经血虚风热，余用加味逍遥散三十余剂，涂藜芦膏而消，又用八珍汤倍用参、芪、归、术而敛。一妇人素善怒，臂患痈，疮口出肉长二寸许，此肝肾郁怒，气血虚而风内动也，用加味逍遥散、涂藜芦膏而愈。后因怒，患处胀闷，遍身汗出如雨，此肝经风热，风能散气故耳，仍用前散，并八珍汤而愈。（俱薛按）

# 痔漏（七三）
（附脏毒下血按）

丹溪云：漏疮须先服补药以生气血，即参、芪、归、术、芎大剂为主；外以炮附子为末，唾津和为饼，如三钱厚，安疮上，以艾炷灸之，漏大艾炷亦大，漏小艾柱亦小，但灸令微热，不可令痛，干前易之，如困则止，来日如前再灸，直至肉平为效。亦有用附片灸之，以补气血药作膏贴之。

立斋曰：痔属肝、脾、肾三经，凡阴精亏损者难治，多成漏证。若肺与大肠二经风热湿热者，热退自愈，若不守禁忌者亦成漏证。此因醉饱入房，筋脉横解，精气脱泄，热毒乘虚流注；或淫极强固其精，以致木乘火势而侮金；或炙煿厚味过多，或劳伤元气，阴虚火炽，皆成斯疾。若破而不愈，即成漏矣。有串臀者，有串阴者，有串肠者，有秽从疮口而出者，形虽不同，治颇相似。其肠头肿成块者，湿热也；作痛者，风热也；大便燥结者，火也；溃而为脓者，热胜血也。当各推其所因而治之。

治法曰：凡初起焮痛便秘，小便不利者，宜清热凉血、润燥疏风；若气血虚而为寒凉伤损者，宜调养脾胃、滋补阴精；大便秘涩或作痛者，润燥除湿；肛门坠痛者，泻火导湿；下坠肿痛而痒者，祛风胜湿；小便涩滞肿痛者，清肝导湿；其成漏者，养元气，补阴精为主。大凡痔漏下血，服凉血药不应者，必因中气虚不能摄血，非补中升阳之药不能愈，切忌寒凉之剂。亦有伤湿热之食，成肠癖而下脓血者，宜苦寒之剂内疏之。脉弦绝涩者难治，滑大柔和者易治。经云：因而饱食，筋脉横解，肠澼为痔，其属肝脾肾也明矣。若有患痔而兼疝，患疝而兼下疳，皆属肝肾不足之变证，但用地黄丸、益气汤以滋化源为善，若专服寒凉治火者，无不致祸。

一男子患痔成漏，每登厕则痛，以秦艽防风汤加条芩、枳壳，四剂而愈，以四物加升麻、芩、连、荆、防，不复作。一男子患痔漏，每登厕则肛门下脱作痛，良久方收，以秦艽防风汤数剂少愈，乃去大黄加黄芪、川芎、芍药而痛止，更以补中益气汤二十余剂，后再不脱。一儒者脓血淋漓，口干作渴，晡热便血，自汗盗汗，余谓此肝肾阴虚也，不信，仍服四物、芩、连、知、柏之类，食少泻呕，余先用补中益气汤加茯苓、半夏、炮姜，脾胃渐醒，后用六味丸朝夕服，两月余，诸证悉愈。一男子患此，服寒凉之剂，侵晨去后不实，食少体倦，口干作渴，小腹重坠，余用补中益气汤而下坠顿止，用四神丸而食进便实，用地黄丸而疮寻愈。（俱薛按）

一男子脏毒下血，服凉药败毒药不惟不能止，且饮食日减，肢体愈倦，脉数而涩。先以补中益气汤数剂少止，更以六君子汤加升麻、炮姜，四剂而止，乃去炮姜加芎归，月余，脾胃亦愈。常治积热成风下血者，先以败毒散散之，胃寒气弱者，用四君子汤或参苓白术散补之并效。一男子脏毒下血，脾气素弱，用六君子汤加芎、归、枳壳、地榆、槐花治之而愈，后因谋事血复下，诸药不应，余意思虑伤脾所致，遂投以归脾汤，四剂而痊。大抵此证所致之由不一，当究其因而治之，丹溪云：芎归汤一剂，乃调血之上品，热加赤茯苓、槐花；冷加白茯苓、木香，此则自根自本之论也。虽然，血气出于谷气，故大肠下血，以胃药收功，宜四君子汤或参芪白术散，以枳壳散、小乌沉汤和之，胃气一回，血自循经络矣。凡肠风者，邪气外入，随感随见；脏毒者，蕴积毒久而始见。又云：人惟坐卧风湿，醉饱房劳，生冷停寒，酒面积热，以致营血失道，渗入大肠，此肠风脏毒之所由作也。挟热下血者，清而色鲜；挟冷下血者，浊而色黯。清则为肠风，浊则为脏毒。先便而后血者其来远，先血而后便者其来近。治法大要：先当解散脾胃风邪，热则败毒散，冷则不换金正气散加川芎、当归，后随其冷热治之。一妇人素患痔漏，每因热则下血数滴，以四物汤加黄连治之即愈，后为大劳，疮发肿痛，经水不止，脉洪大无力，此劳伤血气，火动而然也，用八珍汤加芩、连、蒲黄，二剂而止；后去蒲黄、芩、连加地骨皮，数剂而安。丹溪曰：妇人崩中者，由脏腑伤损，冲任二脉血气俱虚故也。若劳动过极，脏俯俱伤，以致冲任气虚，不能约制经血，故忽然而下，谓之崩中暴下，治宜大补气血之药，举养脾胃，微加镇坠心火之剂，以治其心，补阴泻阳，经自正矣。（俱薛按）

## 论外通用方

枯痔水澄膏（外二百三十）
如神千金方（外二百三十一）
三品锭子（外二百二十四）
羊胆膏（外二百二十五）
熊胆膏（外二百二十七）
水银枣子膏（外二百二十六）
蜗牛膏（外二百二十八）

一方　凡痔疮初起，痛痒不止，以旧布鞋底烘热，频频熨之，冷则再烘再熨，其痛痒则止。

## 灸法

命门灸七壮，治五种痔漏；长强灸随年壮，治五痔、便血最效。

一法　治痔疾大如胡瓜，贯于肠头，发则疼痛僵仆，先以荆芥汤洗之，次以艾灸其上三五壮，若觉一道热气贯入肠中，必大泻鲜血秽血，一时许觉痛甚，后其疾乃愈。

# 跌打损伤（七四）
凡跌打损伤，或从高坠下，恶血流于内，不分何经之伤，皆肝之所主。盖肝主血也，故凡败血凝滞，从其所属而必归于肝，多在胁肋小腹者，皆肝经之道者也。若其壅肿痛甚，或发热自汗，皆当酌其虚实，而以调血行经之药治之。

脉法：如《内经》曰：肝脉搏坚而长，色不青，当病堕若搏，因血在胁下，令人呕逆。《金匮》云：寸口脉浮微而涩，然当亡血若汗出。设不汗出者，当身有疮，被刀斧所伤，亡血故也。《脉经》云：金疮出血太多，其脉虚细沉小者生，浮数实大者死；砍刺出血不止，其脉来大者七日死，滑细者生；从高颠仆，内有瘀血，腹胀，脉坚强者生，小弱者死；破伤有瘀血在内者，脉坚强实则生，虚小弱则死；若血亡过多者，脉细小则生，浮大数实则死。皆为脉病不相应故也。

治法：凡胸满胁胀者，宜行血；老弱者，宜行血活血；腹痛者，宜下血；瘀肉不溃，或溃而不敛，宜大补气血；若打扑坠堕稍轻，别无瘀血等证，而疼痛不止者，惟和气血、调经脉，其痛自止，更以养气血，健脾胃，则无有不效；亦有痛伤胃气，作呕或不饮食者，以四君子汤加当归、砂仁之类调之。若有瘀血，不先消散而加补剂，则成实实之祸；设无瘀血而妄行攻利，则致虚虚之祸。故凡治此证，须察所患轻重，有无瘀血，及元气虚实，不可概行攻下，致成败证。盖打扑坠堕，皮肉不破，肚腹作痛者，必有瘀血在内，宜以复元活血汤攻之；老弱者，四物汤加红花、桃仁、穿山甲，补而行之。若血去多而烦躁，此血虚也，名曰亡血，宜补其血。如不应，当以独参汤补之。

凡损伤不问老弱及有无瘀血停积，俱宜服热童便，以酒佐之，推陈致新，其功甚大。若胁胀，或作痛，或发热烦躁，口干喜冷，惟饮热童便一瓯，胜服他药，他药虽亦可取效，但有无瘀血恐不能尽识，反致误人，惟童便不动脏腑，不伤气血，万无一失。常询之诸营，操军常有坠马伤者，何以愈之？俱对曰：惟服热童便即愈。此其屡试之验亦明矣。然惟胃虚作呕及中寒泄泻者不可服。大凡肿痛或伤损者，以葱捣烂，炒热罨之，或用生姜、葱白同捣烂，和面炒热罨之尤炒；或用生姜、陈酒糟同捣烂，炒热罨之亦可。外治损伤诸方，如秘传正骨丹、没药降圣丹、当归导滞散、黑丸子、《本事》接骨方、十味没药丸、洗损伤等十余方，俱有妙用，所当详察。

立斋曰：余于壬申年被重车碾伤，闷瞀良久复苏，胸满如筑，气息不通，随饮热童便一碗，胸宽气利，惟小腹作痛。吾乡银台徐东濠先生与复元活血汤一剂，便血数升，肿痛悉退，更服养血气药而痊。戊辰年公事居庸，见覆车被伤者七八人仆地呻吟，一人未苏，余俱令以热童便灌之，皆得无事。

# 杖疮（七五）
杖疮一证，凡其甚者，必以瘀血为患。血瘀在外者，浅则砭之，深则刺之，内溃者开之，腐肉者取之；血瘀在内者，宜以活血流气之药和之，甚者利之行之，此治血凝之法也。然其受刑之时，号叫则伤气，忍痛则伤血，悲愤则伤志，血气情志俱伤，虚所必致，若不培补，则羸困日甚矣。况脾主肌肉，脾气受伤，则饮食必减，血脉损坏，则肌肉俱病。故凡既伤之后，但察其虚多滞少者，则宜以参、芪、归、术、熟地、甘草之属，专理脾气以托气血，脾健则元气日复，肌肉自生，可保无虞矣。其有伤筋骨而作痛者，宜没药降圣丹治之；若牙关紧急，或腰背反张者，以玉真散治之，并效。总之，此证宜先察其有瘀无瘀，及形气虚实，酌而治之。凡诸变证，治法有未尽者，宜与前跌打损伤条互参通用。外杖疮四方，见外科方中。

文刑部用晦，伏阙谏南巡，受杖，瘀血已散，坏肉不溃，用托里之药，稍溃而脓清，此气血虚也，非大剂参芪不能补。文君亦善医，以为恐腹满，余强之而饮食稍思，遂加大补，饮食日进，肉溃脓稠而愈。又治江翰林诸公与文同事者九人，皆先散其瘀血，渐用排脓托里之药，俱愈。夏凤，北京人，因杖疮臀膝通溃，脓瘀未出，时发昏愦，此脓毒内作而然也。急开之，昏愦愈甚，此虚也，以八珍汤一服少可，数服死肉自腐，顿取之，令用猪蹄汤洗净，以神效当归膏涂贴，再以十全大补汤，两月而愈；若更投破血之剂则危矣。（薛按）

# 破伤风（七六）
《病机》云：破伤风者，有因卒暴伤损，风寒袭之，传播经络，致使寒热更作，身体反张，口噤不开，甚者邪气入脏；有因诸疮不瘥，营卫俱虚，肌肉不生，疮眼不合，邪亦能外入于疮，为破伤风之候；有诸疮不瘥，举世皆言著灸为上，是为热疮。而不知火热客毒，逐经为变，不可胜数，微则发热，甚则生风而搐，或角弓反张，口噤目斜；亦有破伤不灸而病此者，因疮着白痂，疮口闭塞，气难通泄，故阳热易为郁结，热甚则生风也。

徐用诚曰：此论所因有四：二者因疮口入风，似属外因；一者因灸生热，似属不内外因；一者因疮口闭塞，内热生风，似属内因也。又云：破伤风证，故方药论甚少，岂非以此疾与中风同论，故不另立条目也。惟河间论与伤寒表里中三法同治，其言病因，有因外伤于风者，有因灸者，有因内热所作者，然与中风相似也，但中风之人尚可淹延岁月，而破伤风者，犯之多至不救。盖中风有在经在腑在脏之异，独入脏者最难治。破伤风，或始而出血过多，或疮早闭合，瘀血停滞，俱是阴虚受病，乃五脏之所主，故此风所伤，始虽在表，即随必传入脏，故多死也。此病或因疮口坦露，或因疮口闭密，皆能为之。若病已十分安全而忽有此，大抵皆由内气虚而有郁热者乃得之。若内气壮实而无郁热者，虽害而无所害也。

立斋曰：大法破伤中风，风热燥甚，怫郁在表，而里气尚平者，必善伸数欠，筋脉拘急，时或恶寒，或筋惕而播，脉浮数而弦，皆表证也，宜以辛热治风之药，开散结滞，是与伤寒表热怫郁而以升麻汤辛热发散者同也。然凡用辛热开其风热结滞者，宜以寒药佐之，则免其药虽中病，而风热转甚也，如治伤寒发热用麻黄、桂枝而加黄芩、知母、石膏之类是也。若近世以甘草、滑石、葱、豉寒药发散甚妙。若表病不已，渐伤入里，里又未太甚，而脉在肌肉者，宜以退风热、开结滞之寒药调之，或微加治风辛热亦得，犹伤寒在半表半里，而以小柴胡和解之意也；若里热已甚，舌强口噤，项背反张，惊搐惕搦，涎唾稠粘，胸腹满塞，或便溺闭结，或时汗出，脉洪数而弦。然出汗者，由风热甚于里而表邪已罢，腠理疏泄，心火内盛，故汗出也，法宜除风散结，以寒药下之，后用退风热、开郁滞之寒药调之，热退结散，则风自愈矣。凡治此者，亦宜用按摩导引之法，及以药斡开牙关，勿令口噤，使粥药得下也。

一妇人臀痈将愈，患破伤风，发热搐搦，脉浮数，余以当归地黄汤治之，彼不信，乃服发散败毒药，果甚，始信而服之，数剂而痊。一男子背疮未痊，敛以膏药，剪孔贴之，患破伤风证而殁。此先失于内补，外邪袭其虚耳。余见此证贴膏药，剪孔欲其通气，而反患破伤风，搽敛药生肌，欲其收口而反助余毒，以致殁者多矣，可不慎哉？（薛按）

## 破伤风通用方

豨莶酒（外二百五十六）
防风汤（外二百五十七）
蜈蚣散（外二百六十四）
大芎黄汤（外二百六十一）
羌活汤（外二百五十九）
白术防风汤（外二百五十八）
玉真散（外二百六十二）
敷药（外二百五十五）
养血当归地黄汤（外二百六十三）

# 类破伤风（七七）
立斋曰：大风痈疽溃后，筋糜肉烂，脓血大泄，阳随阴散，或筋脉拘急，恶寒惕搦；甚者舌强口噤，项背反张，痰涎壅盛，便闭汗出，不时发热，此气血俱虚而变见若此。虽与破伤风相类，而主治之法，但当大补血气。若果有风证，亦须以大补气血为主，而兼以治风之药。设若不审是非而妄药之，则误矣。

司徒边华泉，肩患痈而发热，目直或瞤，殊类中风，日晡热甚，脉益数，此足三阴气血亏损，虚火妄动也，用参、芪、归、术、炙甘草加酒炒黑黄柏、五味、麦冬、肉桂，四剂而愈，又数剂而敛。一儒者患腿痈，深蓄于内，肉色不变，久不穿溃，针出脓瘀五碗许，恶证骈臻，全类中风，此脾胃虚而变证也，用六君子汤加当归、炮姜及圣愈汤，各四剂而安；又劳心不寐，用归脾汤而愈。（薛按）

# 斑疹丹毒（七八）
斑疹一证，虽已有正门详载，然彼以小儿麻醋为言，其有非麻醋而无论大人小儿忽患斑疹小疮者，此虽与彼相类，而实有小异也，是亦不可不辨而治之，盖多由风热外感之证耳。治此之法，脉浮而身热有表证者，惟散风邪为主。脉浮而数者，祛风兼清热；脉沉滑而无表证者，清火为主；脉浮沉俱滑数而表里兼见者，宜表里双解之。然惟小儿多有此证，须察其表里虚实，酌而治之可也。总之，小儿脆弱，宜安里之药多，攻发之药少，秘则微泄之，结则微导之，但令邪气不壅而散之易，则证轻而儿自安矣。大抵身温暖者顺，身凉者逆。

王海藏曰：前人云首尾俱不可下者，何也？曰：首不可下者，为斑未见于表，下则邪气不得伸越，此脉证有表而无里，故禁首不可下也；尾不可下者，为斑毒已显于外，内无根蒂，大便不秘，本无一切里证，下之则斑气陷逆，故禁尾不可下也。

洁古曰：斑疹之病，其为证各异。发焮肿于外者，属少阳三焦相火也，谓之斑；小红靥行皮肤之中不出者，属少阴君火也，谓之疹。凡见斑证，若自吐泻者多吉，慎勿乱治，谓邪气上下俱出也；若斑疹并出者，其邪必甚，小儿难胜，是以多生别证也，然首尾皆不可下。

立斋曰：凡小儿丹毒，遍身俱赤，不从砭治，以致毒气入腹则不救。盖此证乃恶毒热血蕴蓄于命门，遇相火而合起也。如霞片者，须砭去恶血为善；如肿起赤色，游走不定者，宜先以生麻油涂患处，砭之以泄其毒；凡从四肢起入腹者不治。虽云丹有数种，治有数法，无如砭之为善。常见患稍重者，不用砭法俱不救。

一妇人患斑作痒，脉浮，以消风散四剂而愈。一妇人患斑作痒，脉浮数，以人参败毒散二剂少愈，更以消风散四剂而安。一男子患斑，色赤紫焮痛，发热喜冷，脉沉实，以防风通圣散一剂顿退，又以荆防败毒散加芩连四剂而愈。一老人患疹，色微赤，作痒发热，以人参败毒散二剂少愈，以补中益气汤加黄芩、山栀而愈。一小儿患疹，发热作痛，烦渴，欲以清凉饮下之，诊其脉不实，举指不数，此邪在经络也，不可下，遂以解毒防风汤，二剂而愈。此证小儿多患之，须详审在表在里，及邪之微甚而治之。一儿作痒发热，以犀角散一剂，作吐泻，此邪气上下俱出也，毒必自解；少顷，吐泻俱止，其疹果消。吐泻后，脉见七至，此小儿和平之脉也，邪已尽矣，不须治，果愈。（俱薛按）

一男子患丹毒，焮痛便秘，脉数而实，服防风通圣散不应，令砭患处，去恶血，仍用前药而愈。一小儿腿患丹如霞，游走不定，先以麻油涂患处，砭出恶血，毒即渐散，更以神功托里散一剂而安。一小儿患丹毒，外势虽轻，内则大便不利，此患在脏也，服大连翘饮，敷神功散而瘥。一小儿遍身皆赤，砭之，投解毒药而愈。尝治小儿丹毒，便秘或烦躁者，服五福化毒丹亦效。（俱薛按）

白虎丹方治，在《外科方》二九二。

# 瘤赘（七九）
立斋曰：《内经》云：肝主筋而藏血，心裹血而主脉，脾统血而主肉，肺司腠理而主气，肾统骨而主水。若怒动肝火，血涸而筋挛者，自筋肿起，按之如筋，久而或有赤缕，名曰筋瘤；若劳役火动，阴血沸腾，外邪所搏而为肿者，自肌肉肿起，久而有赤缕，或皮俱赤者，名曰血瘤；若郁结伤脾，肌肉消薄，外邪所搏而为肿者，自肌肉肿起，按之实软，名曰肉瘤；若劳伤肺气，腠理不密，外邪所搏而壅肿者，自皮肤肿起，按之浮软，名曰气瘤；若劳伤肾水，不能荣骨而为肿者，自骨肿起，按之坚硬，名曰骨瘤。夫瘤者留也，随气凝滞，皆因脏腑受伤，气血乖违，当求其属而治其本。大凡属肝胆二经结核，宜八珍加山栀、胆草以养气血、清肝火，六味丸以养肺金、生肾水；若属肝火血燥，须生血凉血，用四物、二地、丹皮、酒炒黑胆草、山栀；若中气虚者，补中益气汤兼服之。若治失其法，脾胃亏损，营气虚弱，不能濡于患处；若寒气凝于疮口，营气不能滋养于患处，以致久不生肌而成漏者，悉宜调补脾气，则气血壮而肌肉自生矣；若不慎饮食起居及七情六淫，或用寒凉蚀药、蛛丝缠、芫花线等法以治其外，则误矣。

按：瘤赘一证，如前薛论已尽其略。然此五瘤之外，又惟粉瘤为最多。盖此以腠理津沫，偶有所滞，聚而不散，则渐以成瘤，是亦粉刺之属，但有浅深耳。深者在皮里，则渐大成瘤也。余尝闻之先辈曰：瘤赘既大，最畏其破，非成脓者，必不可开，开则牵连诸经，漏竭血气，最难收拾，无一可活。及详考薛按所载数人，凡其溃破者皆至不治，诚信然也，不可不知。兹纪子于三旬之外，忽于臀下肛门前骨际皮里生一小粒，初如绿豆许，不以为意，及半年而如黄豆矣，又一年而如皂子，复如栗矣。此时乘马坐椅，皆有所碍，而渐至痛矣，然料此非敷药可散，又非煎药可及，使其日渐长大，则如升如斗，悬挂腰股间，行动不便，岂不竟成废物乎？抱忧殊甚，谋之识者，皆言不可割刺，恐为祸不小。余熟筹数月，莫敢妄动。然窃计此时乘小不取，则日后愈大愈难矣，将奈之何？尝见人臀股间受箭伤者，未必即死，此之利害，不过如是，遂决意去之。一日饮酒微醺，乘醉以柳叶针刺之，所出者皆如豆腐白皮之属，盖即粉瘤也。刺后顿消，余甚快然；及两日后，则肿如热痈，余以会通膏贴三日，脓溃而愈，余又快然；不两日，又肿起，更热更大，余则大惧大悔，谓瘤赘诚不可刺也。然而无奈，复以会通膏贴之，又三日而大溃，则溃出一囊如鱼胞者，然后收口全愈。今愈后数十年，此间仍有一小窍，诚险证也。向非余之勇决，则此后不知作何状，使开之再迟，则真有不可收拾矣。是以病不早治，则不知所终，此亦可为治病者之鉴。（新按）

刺灸法：向一人于眼皮下弦生一小瘤，初如米粒，渐大如豆，其人疑畏，求治于外科。彼用攒针三四枚，翻转眼皮，刺其内膜，少少出血，如此二三次，其瘤日缩，竟得尽消。又一人于手臂生一瘤，渐大如龙眼，其人用小艾于瘤上灸七壮，竟尔渐消不长，亦善法也。或用隔蒜灸之，亦无不可。

凡于不便处有生此物者，当以此二法酌宜用之。大都筋病宜灸，血病宜刺。或有以萝卜子、南星、朴硝之类敷而治者，亦可暂消。若欲拔根，无如前法。

蛛丝缠法可治瘤赘未甚大者，其法最妙。余尝见一人于腹上生一瘤，其大如胡桃，一治者取蛛丝捻成粗线，缠札其根。数日其丝渐紧，瘤根渐细，屡易屡细，不十日竟尔脱落，诚奇法也。可见诸线日松，惟蛛丝日紧，物理之妙，有当格致者如此。然亦缠治宜早，若形势既大，恐不宜也。

薛氏按曰：一男子左腿外侧近臀肿一块，上有赤缕三年矣，饮食起居如常，触破涌出脓血，发热恶寒，此胆经受证，故发于腿外侧。诊其脉，左尺洪数，左关弦洪，此肾水不能生肝木，用补中益气汤、六味地黄丸而痊。一男子小腹患之，脓水淋漓，此足三阴之证，用补中益气汤加麦门、五味以培脾土，用六味地黄丸以生肾水，更用芦荟丸以清肝火而敛。一老儒眉间患之三年，其状如紫桃下坠，盖目按之如水囊，此肝脾之证，脓瘀内溃而然耳。遂刺出血脓，目即开，以炒黑胆草、山栀、芎、归、芍药、柴胡、白术、茯苓等药而愈。

# 疣（八十）
立斋曰：疣属肝胆经风热血燥，或怒动肝火，或肝客淫气所致。盖肝热水涸，肾气不荣，故精亡而筋挛也，宜以地黄丸滋肾水以生肝血为善。若用蛛丝缠、螳螂蚀、著艾灸，必致多误。大抵此证与血燥结核相同，故外用腐蚀等法，内服燥血消毒，则精血愈虚，肝筋受伤，疮口翻突开张，卒成败证。

府庠朱宏仁，年二十，右手背近中指患五疣，中一大者如黄豆，余皆如聚黍，拔之如丝长三四寸许，此血燥筋缩也，用清肝益荣汤，五十余剂而愈。府庠沈妪文，幼啮指甲，及长不能自禁，余曰：此肝火血燥也。又颈侧常生小疣子，屡散屡发；又臂生一块如绿豆大，若触碎则如断束缕，扯之则长，纵之则缩，后两鬓发白点，求治。余曰：子素肝病，此部亦属肝胆经也。夫爪为筋之余，胆行人身之侧，正与啮爪、生㾋等证相应，须滋补肾水以生肝胆，则诸病自愈矣。乃与六味地黄丸服之，二年白点自退，疣亦不生。一男子小腹中一块，不时攻痛，或用行气化痰等药，不应，犹以为血鳖，服行气逐血之剂。后手背结一㾋子，渐长寸许，形如鳖状，肢体间如豆大者甚多。彼疑鳖生子，今发于外，亦用行血，虚证悉至，左尺洪数，关脉洪数而弦。余以为肾水不能生肝木，以致肝火血燥而筋挛，用六味地黄丸生肾水，滋肝血，三月余诸证悉愈。一妇人左手背并次指患五六枚如熟椹，内热晡热，月经素不及期。余曰：此因肝脾血虚而有热也，当调补二经，使阴血生而诸证自愈。不信，乃用艾灸，手即肿胀发热，手指皆挛，两胁项及胸乳间皆患疣，经行无期。余用加味逍遥散少加炒黑黄连，数剂渐愈，乃去黄连，更佐以归脾汤，各患渐愈，又百余剂，经行如期，再用地黄丸三料而痊。（俱薛按）

# 论列方（外科下）
四物汤（补八）
八珍汤（补十九）
一阴煎（新补八）
四顺散（外一五四）
八正散（寒百十五）
五积散（散三九）
五苓散（和一八二）
四生散（外一八七）
三气饮（新热十七）
十宣散（痘十四）
四七汤（和九七）
五宝丹（外二百五）
六味丸（补百二十）
四神丸（热百五二）
八味丸（补一二一）
理中汤（热一）
归脾汤（补三二）
生脉散（补五六）
大营煎（新补十四）
还少丹（补一三五）
右归丸（新补五）
芎归汤（痘十五）
坎离丸（寒一六五）
内塞散（外二三）
保阴煎（新寒一）
圣愈汤（补九十）
托里黄芪汤（外八）
玉露散（妇八九）
托里散（外三）
排脓散（外一六二又一六二）
宁肺散（固六）
宁肺汤（补六三）
连翘汤（外五十）
桔梗汤（外一五一）
犀角散（痘六三）
射干汤（外一六八）
消风散（散四七）
漏芦汤（外九五）
化毒丹（外七六）
槟苏散（外一八八）
搜风汤（未入）
凉膈散（攻十九）
回生丹（外七九）
通关散（因九八）
夺命丹（外七七）
通气散（外八十）
大黄汤（外一六七）
必效散（外一七二）
枳壳散（寒百一）
承气汤（攻一）
清凉饮（外九十）
会脓散（外二百七）
桃仁汤（外九四）
槐花蕊（新因四十）
牡蛎散（外二百八）
萆薢汤（外二百一）
槐花酒（外百四）
苦参丸（外八七）
滋肾丸（寒一六三）
导水丸（攻七一）
蜡矾丸（外七四）
当归丸（外二百二）
黑丸子（外二百二）
茯苓膏（外二百四）
四君子汤（补一）
六君子汤（补五）
仙遗粮汤（外一九八）
小柴胡汤（散十九）
小青龙汤（散八）
大防风汤（补九八）
小乌沉汤（和二一八）
大秦艽汤（和二四五）
大芦荟丸（小百十五）
牡丹皮汤（外一六七）
牡丹皮散（外一六五）
瓜子仁汤（外一六四）
薏苡仁汤（外一六四）
紫菀茸汤（外一五六）
栀子仁汤（寒十九）
五加皮饮（外二百）
制甘草汤（外六八）
金银花散（外四）
仙方活命饮（外一）
人参败毒散（散三六）
神功托里散（外四）
补中益气汤（补三十）
十全大补汤（补二十）
荆防败毒散（痘三一）
参芪补肺汤（外三十）
内补黄芪汤（外九）
参苓白术散（补五四）
参术补脾汤（外二九）
人参养营汤（补二一）
人参平肺散（寒三七）
参芪内托散（痘七）
九味异功煎（新因二二）
加味归脾汤（补三三）
当归补血汤（补四四）
加味四物汤（补九）
加味地黄丸（外三九）
当归川芎汤（外四十）
加味逍遥散（补九三）
附子八物汤（外三六）
加减八味丸（外三八）
益气养营汤（外三一）
托里当归汤（外十）
托里消毒散（外二）
内托羌活汤（外二二）
补阴八珍汤（外三二）
加味羌活汤（外四三）
九味羌活汤（散四四）
清肝益营汤（外八三）
复元活血汤（外二百四十）
当归拈痛汤（寒百三十）
芍药蒺藜煎（新因三五）
龙胆泻肝汤（寒六三）
加味龙胆泻肝汤（寒六四）
黄连解毒汤（寒一）
普济消毒饮（寒十三）
升麻黄连汤（外四九）
连翘归尾煎（新因三二）
连翘消毒散（外六一）
蠲痹消毒散（外二百二）
栀子清肝汤（寒六十）
芩连消毒饮（寒十四）
五香连翘汤（外五一）
换肌消毒散（外二百一）
柴胡清肝散（寒五九）
清心莲子饮（寒三二）
黄连消毒散（外六十）
葛根牛蒡汤（外四五）
白芷胃风汤（外四四）
内疏黄连汤（外九三）
犀角地黄汤（外四六）
犀角升麻汤（外四七）
解毒防风汤（外六三）
秦艽防风汤（外二二一）
神效瓜蒌散（外一八一）
独活寄生汤（和二百七十）
防风通圣散（攻十六）
当归导滞散（外二三九）
五利大黄汤（外八九）
五福化毒丹（外七六）
飞龙夺命丹（外七八）
方脉流气饮（外五四）
牛黄双解散（外二百九）
遇仙无比丸（外一七五）
疮科流气饮（外五五）
加减小续命汤（散五二）
青州白丸子（和百十二）
没药降圣丹（外二三四）
不换金正气散（和二一）
十味没药丸（外二三五）
《本事》接骨方（外二三三）
葶苈大枣泻肺汤（和百四十）
秘传正骨丹（外二三二）
杨梅痈漏方（外二百六）
雄黄解毒散（外一二四）
广疮点药（新因四二）
洗损伤方（外二四九）
杖疮四方（外二五三）
附子饼（外百十六）
豆豉饼（外百十七）
木香饼（外百十八）
桑枝灸（外百二十）
猪蹄汤（外一二五）
骑竹马法（外百十四）
百草煎（新因三七）
葱熨法（外一二一）
针头散（外一四四）
降痈散（新因三六）
神功散（外一三四）
金黄散（外一九五）
如神散（外一七四）
螵蛸散（新因三八）
冲和膏（外一三八）
太乙膏（外三百八）
当归膏（外三一四）
火龙膏（外三百二十）
琥珀膏（外三一七）
神异膏（外三百十）
会通膏（外三百九）
乌金膏（外一四二）
藜芦膏（外一四八）
芫花线（外二二九）
秘传水银膏（新因五七）