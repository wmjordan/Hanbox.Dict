　　古人有三不朽，曰立德，其次立功，又次立言。余何人也，岂敢妄发言哉！敢于功德自夸耶？从幼年来，体弱多病，思阅方书，因从书贾购得吾郡良医`乌镇``逸林僧`所遗医书甚伙。自`轩``岐``仲圣`逮今诸家注论，靡不收采，略得心领神会。遂弃诸子业，从我郡`吴古年`夫子游，将历代名医著述书籍，探本穷源，随时就正，读破万卷，讲论偏见错谬之处，或自昏黄达旦。先生年届古稀，日逐临症，得有馀暇，犹不辞倦，且谆谆训曰：医关性命，不可苟且，一病有一经所发，若察脉辨证，尤宜加谨，恐失之毫厘，谬于千里也。先生袖出一帙曰：本草分队。取其用药如用兵之意，盖脏腑，即地理也，处方如布阵也，用药如用兵将也。病本在于何经，即以君药主将标于何经。为臣使之药，即所以添兵弁。识得地理，布成阵势，一鼓而战，即能殄灭贼氛，即所谓病退也。然后调摄得宜，起居如常，即兵家善后事宜，民得安居乐业也。苟调度不精，一或失机，一败涂地，即用药不审，草菅人命也。

　　奈近时医者，一到病家，不先看脉审证，遂听病家自述病情，随即写药数味，曰：某汤主治。粗知大略，用某药能除某病，如此治病，则仁人必深虑而痛恨之。虽业医临症，有望闻问切四诊之说，然望是观其气色，如经云：青欲如苍碧之泽，不欲如蓝也。闻是听其声音清浊高低，即宫商角徵羽五者，属五脏也。问是问其老少男女，平素劳逸喜恶，起患何时，始得何病，曾服何药，问病源也。切是最要之事，诊得浮沉迟数滑涩大小长短诸脉，见于左右寸关尺部，辨明虚实表里寒热。何证发于何经，应用寒热温凉之药，定方进药，君臣佐使，配合得宜，如汤沃雪，诸恙若失，方能起死回生，岂有害哉！

　　凡药有利必有害，但知其利，不知其害，如冲锋于前，罔顾其后也。馀业是道，二十馀年，遇证则慎思明辨，然后下笔，补偏救弊，贻误者少。审识药品出产形状，亲尝气味，使药肆中不敢伪充而误人耳。

　　先生之分队一书，尚未刊行于世。遂集各家本草，补入药之害于病者，逐一加注，更曰《本草害利》，欲求时下同道，知药利必有害，断不可粗知大略，辨证不明，信手下笔，枉折人命。用是不揣固陋，集古今名医之说，删繁就简，撰述成书，以付剞劂，公诸同好，并就正于海内明眼，亦慎疾之一端云尔。

< `咸丰`壬戌年，`吴兴``凌奂``晓五`自序。