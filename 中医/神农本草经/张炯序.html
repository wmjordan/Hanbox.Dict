<html xmlns="http://www.w3.org/1999/xhtml">
<head>
	<title>张炯序</title>
</head>
<body>
<p>儒者不必以医名，而知医之理，则莫过于儒者。春秋时，和与缓，神于医者也。其通《周易》，辨皿虫之义，医也而实儒也。世之言医者，必首推神农，然使神农非与太乙游，则其传不正，非作赭鞭钩。巡五岳四渎。则其识不广，非以土地所生万千类，验其能治与否，则其业不神，传不正，识不广。业不神，难日取玉石草木禽兽虫鱼米谷之属，历试之，亲尝之，亦仅与商贾市贩等耳，于医乎何与。吾故曰：神农，千古之大儒也，考崇文总目，载食品一卷，五脏论一卷，皆系之神农。其本久不传，传之者，《神农本草》耳，而亦无专本。唐审元裒辑之，书录解题，谓之《大观本草》，《读书志》谓之证类本草。厥后缪希雍有疏，卢之颐有《乘雅》半偈，皆以《本经》为之主，然或参以臆说，或益以衍断，解愈纷，义愈晦，未有考核精审。卓然有所发明者，则证古难，证古而折衷于至是，为尤难。</p>
<p>孙渊如观察，偕其从子凤卿，辑《神农本草》三卷，于《吴普》、《名医》外，益以《说文》、《尔雅》、《广雅》、《淮南子》、《抱朴子》诸书。不列古方，不论脉证，而古圣殷殷治世之意，灿然如列眉。孔子曰：“多识于鸟兽草木之名”，又曰：“致知在格物”，则是书也。非徒医家之书，而实儒家之书也，其远胜于希雍之颐诸人也固宜。或以《本草》之名始见《汉书》《平帝纪》、《楼护传》，几有疑于《本草经》者。然神农始尝百草，始有医药，见于三皇纪矣，因三百六十五种注释为七卷，见于陶隐居《别录》矣，增一百十四种，广为二十卷，《唐本草》宗之，增一百三十三种。孟昶复加厘定，《蜀本草》又宗之。至郡县本属后人所附益，经但云生山谷生川泽耳。洪范以康宁为福，雅颂称寿考万年，又何疑于久服轻身延年，为后世方士之说哉，大抵儒者之嗜学如医然。渊源，其脉也，覆审，其胗视也，辨邪正，定是非，则温寒平热之介也。观察方闻缀学，以鸿儒名，海内求其著述者，如金膏水碧之珍，凤卿好博闻，研丹吮墨，日以儒为事。则上溯之羲皇以前，数千年如一日，非嗜之专且久而能然耶。顾吾独怪是编中，无所谓治书癖者，安得起神农而一问之。</p>
<p style="text-align: right">嘉庆四年，太岁在已未，冬十月望日，宣城张炯撰于瞻园之灌术庄。</p>
</body>
</html>
