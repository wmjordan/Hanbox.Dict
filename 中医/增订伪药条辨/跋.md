纂此书十七年，藏诸箧中，未敢问世。客岁得读社友`曹`君`赤电`所著《规定药品之商榷》，首列乱真之伪品，经验既富，调查甚确，一经对勘，真伪立判，其有功于世，良足多矣。蒙僻处海峤，闻见未周，访查不易，所揭白伪药百馀种，仅就耳目所及而条辨之。以视`曹`君之博雅，何异小巫而见大巫。然旧学以商量而遂密，故不揣浅陋，邮寄请益，幸蒙不弃，将规定乱真之伪品合参而重订之，既邀附骥之荣，遑计续貂之诮耳。嗟夫！际此医药竞争时代，优胜劣败固为天演淘汰之公例，若出真方服假药，是自欺自戕，于人何尤？无怪泰东西之药品，日新月异，如潮流所趋，无孔不入，倘长此不进，不知改良，不联团体，吾恐十年后`中华`之生命财产，悉操外人之手矣！惟愿天下医林志士，再就当地出产之药品，查调明确，援据各家本草而辨真伪，唤醒迷途，扶持正轨。庶几吾国天产之药材，可放光彩于世界，拭目以俟。能不馨香祷祝以求之也夫！

`民国`六年荔夏天贶节`饮井山人``肖岩甫`谨跋
时年六十有九