# 人参
真人参，以`辽东`产者为胜。连皮者，色黄润如防风；去皮者，坚白如粉。肖人形，有手、足、头面，毕具香，有神，故一名神草。产于地质最厚处，性微温，味甘兼味苦。生时三丫五叶，背阳向阴，故频见风日则易蛀。`陶贞白`云：纳新器中密封，可经年不坏。`李言闻`云：凡生用，宜㕮咀；熟用，宜隔纸焙之，或醇酒润透，㕮咀焙熟，并忌铁器切片。`月池翁`尝著《人参传》二卷，言之甚详，不能备录。近代货缺价昂，假者皆以沙参、荠苨、桔梗採根造作乱之。考沙参，体虚无心而味淡；荠苨，体虚无心而味甘；桔梗，体坚有心而味苦。而人参，体坚有心而味甘、味苦，自有馀味，煎之易烂而渣少，气、味、形、色，原自可辨。所恨谋利之徒，伪造混售，以乱真品，甚至因人参价贵，有以短折长者，谓之接货；以小并大者，谓之合货。必先用水潮过，原汁已出，又用粉胶黏扎蒸烘做成，力薄而易变。又有以汤泡参自啜，乃晒乾烘燥，做色复售，谓之汤参。`江``淮`所出土木人参，多荠苨混充，层出不穷，欺人太甚。今欲辨真伪，不如用`苏颂之`一法：但使二人同走，一含人参，一空口，度走三五里许，其不含人参者必大喘，含者气息自如，其人参乃真也。然必使年岁体气相若之人，行之方准，否则反至误事。夫富贵人平时卫生，喜服人参，误服赝品，虽无裨益，尚未大害。倘购假参以治大病，则害立见，非特不能升提中气，抑且反贼脏阴。盖荠苨、桔梗、沙参，性皆降下，如上损下损、虚寒之体、垂危之症，服之则去生反速。吾见亦多矣，可不慎欤。

`炳章`按：人参，多年生草根也，长者八九寸，短者二三寸，略似人形，故名**人参**。产`吉林`，以野参为贵，故又谓`吉林`参，或曰**野山参**，叶似掌状复叶。《东陲游记》云：`辽东`人参，产`宁古塔`，即今`吉林``宁安县`地。四月发芽，草本方梗，对节生叶，叶似秋海棠，六七月开小白花，花白如韭，大者如碗，小者如锺，八月结子，若小豆而连环，色正红，久之则黄而扁。初生一丫，四五年两丫，十年三丫，久者四丫。每丫五叶，茎直上，即《扈从东游日记》所谓**百丈杵**也，高者数尺余云。考其产处，有人工培植者，有天然野生者。如为`凤凰城`及`船厂`产者，种植为多；而`宁古塔`产者，野生为多。总之人参野生，历年愈久，性愈温和，其精力亦足。因其吸天空清静之气足，受地脉英灵之质厚，故效力胜也。`吴谓泉`云：真野生人参，山中少出，今市肆所售，皆秧种之类。其秧种者，将山地垦成垫土，纯用粪料培养之，受气不足，故质不坚，入水煎之，参渣即烂，嗅之亦无香味，阴亏之证忌用。故秧种一出，而参价遂贱，而野山真参，更不可得也。因野参採取难，且出额少，不使其年久滋养长大耳。又且产参之山险峻，多虎狼毒蛇，故走山者，常有伤生。《东陲游记》又云：走山採参者，多`山东`、`山西`等省人，每年三四月间，趋之若鹜，至九十月乃尽归。其组织以五人为伍，内推一人为长，号曰山头。陆行乘马，水行驾威弧（以独木雕成，首尾皆锐），沿`松花江`至`诺尼江`口，登岸随山头至岭，乃分走丛林中，寻参枝及叶。其草一茎直上，独出众草，光与晓日相映。得则跪而刨之。日暮归窠，各出所得，交山头洗剔，贯以长缕，悬木晒乾，或蒸而晒之。晒乾后，有大有小，有红有白。土人贵红而贱白。大抵生者色白，蒸熟则带红色。近世以白者为贵，名曰**京参**，其体实而有心，其味甘微兼苦，自有馀味，即野山真参是也。《龙江乡土志》云：野山参，有米珠在须，其纹横，秧子参多顺纹，无米珠。所谓**秧种**者，即`凤凰城`及`船厂`产者是也。`凤凰城`之货，形色白秀，体松而瘦长，皮色多皱纹。皮熟者少，味甜，因用糖汁煮过，无馀味，近人所谓**白抄参**、**移山参**、**太子参**，皆其类也。`船厂`产者，其地二百里内外，所产较`凤凰城`稍坚实，且红润可观，味苦微甘，其空松者亦多，俗所谓**厂参**，今俗名**石渠子**是也，皆不道地。如`郑`君所言有沙参、荠苨、桔梗做充之品，而近时则所未见未闻，且人参形状，代有变态。据近时辨之，体态宜坚白，皮宜细紧，有横皱纹，芦蒂宜凹陷，丫节宜多。丫节多，年分多也。味宜甘中兼苦，要有清香气而有回味，方是上品，否则皆属侧路，不可不知也。

# 别直参
别直参，即高丽参，以野山所产为上品。近日价值甚昂，有以副野伪充者，即新山所产也，色白味淡，纹稀，虚寒之体，服之作泻，且煎熬之后，参片糜烂，不比真者参片完固。以此辨之，便知真伪。闻又有抄参、糖参二种，以之混充，则殊碍卫生。

`炳章`按：抄参、糖参二种，乃人参之种参。前[人参]条下已辨明，与别直不同。别直产`韩国`，即古之`高丽`。其产参之地，如`京畿道`之`松都`、`龙仁`，`平安道`之`江界`，`全罗道`之`锦山`，`忠清道`之`忠州`，其间以`松都`产者为最胜，红参制造官厂在焉，其地在`韩`京之北二十馀里，四面皆山，居北纬三十八度，寒暑之差殊甚。如`松都`产者，以`金刚山`出者，曰金刚参为最上品，即今正官别直也，而拳头参次之，且有官私之别，红白之分。官参、`松都`所产，由义州出关，加以重税；私参，别处所出，多偷漏出口，故曰私也。《广报》云：白参虽不行于内地，而实则红参鲜时，亦是白参制成，不过加附子水以酿其色，价且较白参为昂。及考其性，红参又远不逮白参之和平，故土人无食红参者。盖别直虽为种品，如历年余久，质味愈良，古时每栽七年而採，后则五年而採。近世`韩国`割让`日本`，`日`人多精农学，教以人工栽培速成之法，三年即能採买，故其受气逐年薄弱，而性味效能亦年不如年也。凡辨真伪，若真正官别，体态圆方形而直，芦头大，与身混直而上，皮面近芦有细横皱纹，中身细直纹，杈须则无纹。味苦兼微甘。鲜洁而有清香气，煎淘多次，汁清而参仍不腐烂，此为最上之品。近时射利之徒，多以厂参伪充，即俗所为扁刚、石渠子是也。考厂参中身大、芦头小、颈细、杈下亦粗圆而大、皮纹直而粗、味苦而兼涩、煎淘汁混、参亦腐化，以此可辨伪赝品。若厂参以矿灰同贮藏年馀，参性受灰炕燥过度，形质因此坚致，煎之亦汁清不烊，其味仍苦兼涩，总不若真别直质味之清香鲜洁也。

# 剪口参
伪名**冲剪**，以太极参及大小稀头尾，假冲洋参剪口。色白，味不苦。按剪口之货，吾省盛行才数年。因参价钱昂贵，市肆将洋参头尾切下，名为剪口。昧者不知，疏方竟用剪口参。考诸《本草》，未闻有剪口之药。今即洋参可用，连类而成，为爱惜物力起见，孰料又有一种冲剪为之混乱耶。奉劝医家勿用，病家勿购，则不为冲参所误耳。

`炳章`按：剪口参，种类甚多，如参头、东条、别折、大尾、中尾、细尾、夹尾之类是也。所云剪口者，乃是`闽`地药家之命名耳。`郑`君所云洋参剪口者，即东条也。以东洋参之尾，蒸熟乾之。大尾、中尾、细尾、夹尾等类，皆从`船厂`参（即石渠子、扁刚参）傍枝剪下，以枝条之粗细，分大、中、细、夹等尾名目。近今市售，伪名**别条**是也。又有别折一种，以扁刚参之形态不正者，剪去头尾，名曰参头。其中身名曰**别折**，皆为侧路，藉以混乱别直参也。若中虚者误服之，立时胸腹胀满。医者不可不知也。

# 西洋参
西洋参，皮色微黄者，以小稀充之；皮色纯白者，以冲白搀之。其味不苦，又以苦参煎汤，浸而晒之。虚寒之体，误服即泻。花旗所产又有一种肉色黄者，价最贵，竟以新山之太极参伪充之。近人方剂喜用洋参，若以贵价卖假药，且于病无益而有害。洵堪浩叹，用者慎之。

`炳章`按：西洋参，形似[辽参](人参)而小，产于`美国`。向来只有光、白二种，近时更增毛皮参一种。因光参由`日本`人作伪，以生料小东洋洋参，擦去表皮，名曰**副光**，售与我国。贪利市侩，伪充西参以害同胞，天良丧尽，耻莫大焉。盖西参滋阴降火，东参提气助火，效用相反。凡是阴虚火旺，劳嗽之人，每用真西参，则气平火敛，咳嗽渐平；若用伪光参，则反现面赤舌红，乾咳痰血，口燥气促诸危象焉，以致医者见西参有裹足不前之感。故近年`美`商有不去表皮之**毛西参**运入我国，意在杜绝某国狼人之作伪。讵知通行未逾十年，而某国原皮伪毛参又混售市上，病家服药，可不慎欤。伪西参之为害既如此，而卒不能革除者，何也？因真西参之价，每斤八九十元，而伪参每斤仅八九元耳。贩卖真参者，得利甚微，混售伪参，则利市十倍。我国商人大抵目光浅短，素少公众道德观念，只知孳之为利，不顾有害于民众。作伪者所以有如是之盛也。

至欲鉴别其真伪，必须分气味、形色、性质。真光西参，色白，质轻，性松，气清芬，切片内层肉纹，有细微菊花心之纹眼。味初嚼则苦，渐含则兼甘味，口觉甚清爽，气味能久留口中。若副光伪参，色虽白，质重而坚，内层肉纹多实心，无菊花心纹眼，亦无清芬之气，嚼之初亦先苦后甘，数咽后即淡而无味，不若真者能久留口中。毛西参，皮纹深皱，微灰黑色，内肉松白，质亦轻，性松，气清芬，味苦兼甘，含咽清爽鲜洁，为道地也。伪毛参，皮纹深陷，质坚实，味微苦中兼微甘，后即淡而兼涩味黏舌者，此即伪也。如`郑`君所谓苦参煎汤浸入，亦非其本有之味也，苟误用之，亦属有害无益，愿卫生家注意之。

# 东洋参
以`东阳`新山所出之参，皮肉俱白，味淡不苦者伪充之。虚寒之体不宜服，服之则泻。按老山太极参，产`东洋`，皮色黄，肉带老黄，扁而横纹，中有菊花心者为贵。市肆所办凤记以上至旭记字号，均皆可用，价亦不昂，用者当知所择也。

`炳章`按：东洋参，为熟参之一种。`日本``云州`产者，曰**老山参**；`会津`产者，曰**新山参**。老山参，形条边圆或三角稜，皮黄白色，近梢处有红点刺，甘微苦、兼微甘、气微香、煎汤清而黄赤色者为道地。新山参，形条混圆，皮色黄白而淡，无红刺点，气味较老山参淡薄耳。又如日记一种，形条虽极粗，然色白无神，味兼涩，煎汤混浊如淡米泔，切片贮藏，能起白霜。此种参出于阴山肥土，用人工栽培二年即成，为侧路，实不堪入药用。若老山参栽于阳面之山，得天然阳气最足，凡阳虚气陷、久痢脱肛之症，尚有寸效。至于宇宙天凤等记为名者，非分高下，实辨别枝条大小而作记号也。新山、老山皆以大小为记，用者总以认识货物、辨明高下为主要，亦不能以包袋为标准，缘包袋可改换耳。

# 人参叶
人参叶，乃`辽东`真参之叶，气清香，味苦微甘。其性补中带表，大能生胃津，清暑气，降虚火，利四肢头目。浸汁沐发，能令光黑而不落，醉后服之，解酲第一。以色不黄瘁，绿翠如生，手挪之有清甜香气者，真品也。率多参客带来饷客，颇不易购。市肆所售参叶，不知何种树叶伪充，勿服为是。

`炳章`按：`项元麟`云：各种参叶形状相似，难分真伪。然皆苦寒损气败血之物，未可视为补药，此乃益中含损，如麻黄发汗，根节反止汗之意。赵恕轩云：大率补者多在根，叶乃枝节之馀气，不可以言补也。参叶虽禀参之馀气，究其力止能行皮毛四肢，性带表散，与参力远甚。近时妇人以参叶塞于发内，能令光黑而不落，醉后食之解酲云云，未识验否。然观近时市上通行者，绝非树叶伪充，惟何参之叶，且难断定耳。

# 北沙参
伪名**洋沙参**，色带黄，味辣不甜。又有**南沙参**，皮极粗，条大味辣，性味与北产相反。按此沙参，色白条小而结实，气味苦中带甘，故《本经》云：微寒。又云：补中益肺气。于以上所述二种之伪品，味既辛辣，又安能补益乎？

`炳章`按：北沙参，`山东``日照县`、`故墩县`、`莱阳县`、`海南县`俱出。`海南`出者，条细质坚，皮光洁色白，鲜活润泽为最佳。`莱阳`出者，质略松，皮略糙，白黄色，亦佳。`日照`、`故墩`出者，条粗质松，皮糙，黄色者次。`关东`出者，粗松质硬，皮糙，呆黄色，更次。其他`台湾`、`福建`、`湖`、`广`出者，粗大松糙，为最次，不入药用。惟无外国产。所云**南沙参**为块根，亦能补肺。`郑`君云：有辣味，或别有一种耳。

# 党参
党参种类不一，《纲目拾遗》引翁有良《辨误》云：党参功用可代人参，皮色黄而横纹有类乎防风，故名**防党**。`江`南徽州等处呼为狮头参，因芦头大而圆凸也。古名`上党`人参，产于`山西``太行山`、`潞安州`等处为胜。《百草镜》有云：亦有白色者，总以净软壮实、味甜者佳。嫩而小枝，名**上党参**；老而大者，名**防党参**。味甘平，补中益气，和脾胃，除烦恼，解渴。中气微虚，用以调补，甚为平安。今有川党，盖`陕西`毗连移种栽植，皮白味淡，有类桔梗，无狮头，较`山西`者迥别，入药亦殊劣，不可用。近肆中一种黄色党参，有用栀子熬汁染造者，服之涌吐。更有一种小**潞党参**，皮色红者，乃矾红所染，味涩不甘，皆赝物也，用者宜明辨之。

`炳章`按：前贤所谓**人参**，产`上党郡`，即今党参是也。考`上党郡`，即今`山西``长子县`境，旧属`潞安府`，故又称**潞党参**。其所产参之形状，头如狮子头，皮细起皱纹，近头部皮略有方纹，体糯糙，黄色，内肉白润，味甜鲜洁，为党参中之最佳品。其他产`陕西`者，曰**介党**，亦皮纹细皱，性糯，肉色白润，味鲜甜，亦为佳品。如凤党，皮纹虽略糙，性亦糯软，味亦甜。产`四川`文县者，曰**文元党**，皮直纹，性糯，味甜，芦头小于身条，皆佳。又一种**川党**，俗称**副文元**，产`川``陕`毗连处，性梗硬，皮粗宽，纹粗，肉色呆白，味淡，为次。产`禹州`者曰**禹潞**，产`叙富`者曰**叙富党**，皆粗皮直纹，性硬，肉燥，呆白色，味淡，皆次。产`关东``吉林`者曰**吉林党**，皮宽粗而糙，头甚大，如狮子头，肉白燥而心硬，味淡有青草气，价甚贱，为党参中之最次。其馀种类甚多，未及细辨，总之以皮纹细横、肉白柔润、头小于身、气带清香、味甜鲜洁者皆佳。若皮粗肉坚或松，味淡，气腥如青草气者，皆为侧路。以此分别，最为明晰。如`郑`君云：有用栀子煎汁染造者及皮红以矾红所染者云云，此等赝物，我`江``浙`未之见也。

# 田三七
假田三七，即[莪术]假造混充，误人匪浅。按**田漆**即**山漆**，一名**三七**，以叶左三右七，故有是名。产`广西``南丹`诸州，番峒深山中，採根暴乾，黄黑色，团结者状似白及，长者如老干地黄，亦有如人形者，有节，味微甘而苦，能止血散血定痛，匪特为金疮圣药。或云试法，以三七掺猪血中，血化为水者真，用者不可不明辨也。

`炳章`按：三七，原产`广西``镇安府`，在明季镇隶田阳，所产之三七，均贡`田州`，故名**田三七**。消行甚广，亦`广西`出品之大宗也。有野生种植之分，其野生形状类人形者，称人七，非经百年不能成人形，为最难得最道地。前`广西``百色`商会`吴宝森`君，购得人七一枚，送`沪`陈列。其他普通野生者，皮黄黑色，肉色黄白兼红润皆佳。种植者，如绿豆色亦佳，黄色次之。产`湖`、`广`者，名**水三七**，黄黑色，皮皱有节，略次。产`广东`者，名**竹节三七**，形似良姜，有节而长，色淡红，别有用处专能。如无节苗者，名**萝葡三七**，皆次。顷`广东`出有一种，有芦，肉色白，名**新三七**，更次。伪者以[白芷]做成，实害人匪浅，不可辨也。

# 丹参
丹参，古出桐柏川穀，今近道处有之。其根赤色，大者如指，长尺余。一苗数根，气味苦，微寒，无毒。主治心腹邪气，寒热积聚。《本草经》原文历叙功用，末加「益气」二字。盖益正气所以治邪气也。近今市肆有一种土丹参，服之极能散血，又奚有益气之功？不知用何种草根混充，殊可恨也。

`炳章`按：丹参产`安徽`古城者，皮色红，肉紫有纹，质燥体松，头大无芦，为最佳。产`滁州``全椒县`者，形状同前，亦佳。产`凤阳`、`定远`、`白阳山`、`漳洧`者，芦细质松，多细枝次。产`四川`者，头小枝粗，肉糯有白心，亦次。`郑`君所云土丹参，或即川丹参也，抑或`福建`土产之一种，别具形态，余未之见也。

# 黄耆、黄芪
伪名**介耆**，介或作盖。条硬无味，色白不黄。按黄耆以`山西``绵上`出者为佳，故一名**绵耆**，色黄带白，紧实如箭竿，故又名北箭耆。折之柔韧如绵，故能入肌腠而补气。若介耆之呆劣，又安可用乎？闻盖耆性极发散，有人误服，汗流不止，其性与绵耆大相反，用者当明辨之。

`炳章`按：黄耆冬季出新。`山西``太原府``里陵`地方出者，名**上耆**，是地有「大有大成」、「义聚成」、「育生德」等号货卖。双缚成把，其货直长，糯软而无细枝，细皮皱纹，切断有菊花纹，兼有金井玉栏杆之纹，色白黄，味甜鲜洁，带有绿豆气，为最道地。又`大同府``五台山`出，粗皮细硬，枝短味淡，作小把，为**台耆**，俗称**小把耆**，略次。`亳州`出者，性硬，筋多而韧，肉色黄，为**亳耆**，俗称**奎耆**，亦次。`陕西`出者，为**西耆**，性更硬，味极甜，更次。`蛟城`出者，为**蛟耆**，枝短皮粗无枝，极次。`四川`出者，为**川耆**，小把，皮红黑色，性硬筋韧如麻，味青草气，为最下品，服之致腹满，最能害人。凡外证疮疡用黄耆，如阳痈托毒化脓及虚体痘疮凹陷，皆用生，阴疽补托转阳用炙。皆须`太原`产之上耆，立能见效，若以侧路杂耆充用，则为害甚烈，不可不辨矣。

# 于术、白术
白术种类甚多，**云术**肥大气壅，**台术**条细力薄，`宁国`**狗头术**，皮赤稍大，皆栽灌而成，故其气甚浊，却少清香之味。当以`浙江``于潜`野生者，名**于术**，为第一。一名**天生术**，形小有鹤颈，甚长，内有朱砂点，术上有须者尤佳，以得土气厚也。据土人云：产县后山脉及`黄塘`至`辽东桥`一带，西流水四十里地之术，方有朱砂点，他处则无。但野术入口，味甜，气极清香，总以白为佳，以润为妙。近有一种`江西`种术，其形甚小，与野术相似，虽有鹤颈而甚短，其体坚实，其味苦劣，不可用，货者多以此混充于术，是不可以不辨也。

`炳章`按：天生野于术，体轻，质瘦小，性糯，味甘，色紫，皮细宽而层叠，芦软而圆，有凤头鹤颈之象，切开有朱砂斑点，气甚香，即`郑`君所云于`潜山`、`黄塘`至`辽东桥`一带出者是也，为最佳品，不易多得。他如近于`潜山`各山，亦得其山脉馀气，野生者亦佳，然芦硬皮不层叠，亦有凤头鹤颈之形。其他邻县所出，别有一种，亦风头鹤颈，软芦如小算子而圆，切开亦有朱砂点，质燥味薄，气不甚者，价亦廉，俗名**钮釦术**。近时有充`湖广`术者，`郑`君所云**江西术**，或即此也，亦次。更有冬术移种`于潜`，名**种术**，颗甚大，重两大者十馀两，小者五六两，皮黄肉白，无晕，亦有朱砂点，味甘兼辣，近时市肆作于术者，此也，亦不甚佳。其带叶者名带叶术，伪充野术，装玻璃盒，官场赠送为礼品，此皆侧路也。又有`南京``茅山`出者，日茅术，亦有朱砂点，味甘辛，性糯，形瘦长，有细鬚根，利湿药中用之，亦佳。`泗安`产者，形类毛术，性燥，味甘辣，切片逾日起白霜，亦次。惟术之种类甚多，就与于术有类似关系者，约辨数种，余概略之。

# 天门冬
天门冬，始出奉高山谷，其根白色或黄色，柔润多汁。禀水精之气，而上通太阳。气味甘寒，无毒。主治诸暴风湿偏痹，强筋骨，杀三虫。《本经》列为上品。闻有用`福州`小番薯炊熟晒乾伪充，良可慨已。

`炳章`按：天门冬，`浙江``温州`、`台州`俱出，肥大性糯，色黄明亮者佳。鲜时用矾水泡透，剥去外皮晒之。大小有提、拣、统之别。`四川`、`山东`、`福建`、`河南`、`陕西`亦产。总要肥壮黄亮、糯润者皆佳，伪者尚少。

# 麦冬
伪名**洋麦冬**，色极白，味苦不甜。按麦冬古时野生，凌冬青翠，宛如麦粒，故名**麦冬**。今`江``浙`多莳植之。根色黄白，气味甘平，质性滋润。禀少阴冬水之精，上与阳明胃土相合，为上品服食要药。奚容伪物混充，而误人不少乎。

`炳章`按：麦门冬，出`杭州``苋桥`者，色白有神，体软性糯，细长，皮光洁，心细味甜，为最佳。`安徽``宁国`、`七宝`，`浙江``馀姚`出者，名**花园子**，肥短体重，心粗，色白带黄，略次。近时布用，以此种最多。`四川`出者，色呆白，短实，质重性硬，亦次。`湖南``衡州``来阳县`等处亦出，名**来阳子**，中匀，形似川子，亦不道地。大者**提青**，中者曰**青提**，小者曰**苏大**、曰**绍大**等名目，以枝头分大小耳。

# 天花粉
伪名**次花粉**，闻此种系马前头混充。其性不可知，匪特不能生津止渴，且服之令人头晕目眩。按花粉即**瓜蒌根**，秋后掘者结实有粉，夏日掘者有筋无粉。入士最深，皮黄肉白，气味苦寒，能启在下之水精上滋，厥功甚伟。所在皆有，价亦不贵，货者偏以伪乱真，藉博蝇头之利，其居心尚可问乎？更有一种洋花粉，无筋，色白而嫩，其块较大，或云系洋粉伪造，煎之即腐烂，皆无益之品，幸勿误服也。

`炳章`按：花粉，`江苏`、`上海``南翔镇`等处出为**山花粉**，皮细结，肉白，性糯，无筋，起粉，为最佳。`亳州`出为**亳花粉**，性糯色白，无皮无筋，亦佳。`嘉定`古城、`江`北`通州`等处皆出，亦名**山花粉**，皮色黄，有筋，略次。`山东`、`关东`出者，为**洋花粉**，极大，质松多筋，色黄白，为最次。`郑`君云洋粉伪造即此，实非伪造，因其质松，如粉作造，非真以粉可造也。

# 黄连
伪名**广连**，即洋川连，色不黄，中有花点，皮黑，面有毛。按黄连以`四川`雅州出者为佳，故名**雅连**，形如鸡距，故又名鸡爪连。气味苦寒，色极黄，易于辨识。近有办`峨嵋山`所产者，价值甚昂，漳、泉人最喜购之。若此种广连，色不黄则名不称，性味既殊，功用自劣，误服之则贻害多矣。

`炳章`按：黄连背阴草根也，苗似茶丛，经冬不调。生于深山穷谷，幽僻无日照之处，必得凝寒之气者为上。八九月出新，种类甚多，随地皆产，且有野生、种植之别，惟`四川`野生者多佳品，为治疗上之要药。兹将其产别种类之形态详别于下：`四川``峨嵋山`产者，曰**峨嵋连**，芦软而绿，刺硬皮黄，切开空心，有菊花纹金黄色者，为最上品。`撞州`野出者，曰**撞州连**，芦头中空而圆，有硬刺，色黄带青，头尾均匀，切开亦有菊花纹，亦佳。马湖所出者，与`峨嵋山`连相似，亦软芦硬刺，皮色青带黑，首尾一样，有节，均为佳品。`紫宕沟`、`瓦屋山`二山出者，瘦小有蜂腰，皮毛柔，软芦硬刺，亦佳。以上皆为**川水连**，亦有新老山之别。如新山则条短刺硬，皮黑色，软芦多绿嫩者佳；老山则细长，芦软刺少而硬，色黄老者，为最佳。此皆野山出品。`打箭炉`出者，亦曰**水连**，皮黑刺少，无芦头，有杈枝，色黄，略次。`重庆`种出者，曰**母珠连**，硬芦而扁，头粗尾细，色黄，更次。`峒山`种出者，曰**峒连**，芦扁硬，刺略软，色黄，切开空松者，亦次。`四川`石柱厅种出者，曰**味连**，形似鸡爪连，亦次。`嘉定`管高庙所出者，曰**嘉定连**，俗名**母连**，种后五年出土，皮如鳞甲，肉色黄而带红，亦次。雅州产者，曰**雅连**，`冈山`产者，曰**冈连**，皆次。`南川``金佛山`产者，曰**金山连**，芦长连少，亦次。以上皆`四川`产也。`云南`野出者，曰**云景连**，体松芦软，形似鸡脚爪，无芦，刺少，皮黑，肉色黄，亦次；种者芦硬刺软，更次。`广西`产者，曰**新山连**，皮光色黄，质重，断则淡黄色，亦甚次。处州出者，曰**土连**，皮黑肉实心，淡黄色者，味虽苦回味兼甜，亦极次。奇会工出者，曰**会连**，形似母连，皮略黑，肉空松，乃马所食，不入药用。鸡屎连，色黑细小，断则绿色而淡，亦极次，不入药。近有`日本`产者，曰**洋连**，形色略同，皮光而有毛刺，肉色淡黄微白，更次，亦不堪入药。自云连至洋连终，俱属侧路伪品，服之甚为害人，医者与病家，皆宜注意之。

# 川贝母、川贝
伪名**鲁贝**，粒扁，洗后皮脱，其粉即出。按贝母惟`川``蜀`出者为佳。其子在根下，内心外瓣，其色带白，如聚贝子，故名**贝母**。盖色白、味辛，生于`西川`，故属肺金之药。`浙`贝尚不可混用，况`鲁`贝乎。更有一种名**西珠贝母**，系山慈姑伪充。又有一种伪货，名**西贝**，其性不能润肺化痰，更相反也。

`炳章`按：川贝，`四川``灌县`产者，底平头尖，肉白光洁而坚，味微苦兼甘，为最佳。`平藩县`产者，粒团质略松，头微尖，肉色白而无神，味亦微苦兼甘，亦佳。`叙富`产者，颗大而扁，肉白黄色，质松味淡，为次。鲁京州`大白山`、`松盘`等处产者，曰**鲁京川**，黄白色，头尖，亦次。`湖北``荆州`、`巴东县`产者，皮色带黑，性硬而光，头尖，肉呆白色，味苦，更次。`陕西`新开山产者，曰**西贝**，或名**尖贝**，颗扁，头尖，味甚苦，更不道地。`郑`君所云，或指此种，然非山慈姑伪充。所云珠贝者，即小象贝也。盖川贝中有独颗不分瓣，不作二瓣合抱，皮无皱者，名**单龙精**，宜拣去之，误服令人筋脉不收，惟用黄精小蓝汁可解之。

# 川贝粉、川贝
今人肺燥咳嗽，每以川贝粉蒸梨，亦清润单方也。讵料射利药肆，研便之川贝粉，率以[怀山药]研粉伪充。虽山药无毒，其奈有外邪未罢者，服之则留邪；黏痰难出者，服之则助痰，为害匪浅。如用川贝粉，须当面看其研末，方无此弊。

`炳章`按：`项元麟`云：川贝粉，市者以象贝漂洗代之，或以小山药、天花粉伪之。余谓未必皆如是，此属少数市侩昧良之行为，非可指普通而言如此也。

# 秦艽
假艽出`秦中`，今`泾州`、`鄜州`、`岐州`、`河`、`陕`诸郡皆有。其根土黄色，作罗纹交纠，左右旋转。`李时珍`云：以左纹者良。今市肆伪品，即边秦，有毛，其枝尚小，匪特左右纹难辨，不知何物混充，又安能疗病乎？

`炳章`按：秦艽，`陕西``宁夏府`出者，色黄，肥大，芦少，左旋者佳。`山西``五台山`亦出，皮色略黑，肉黄白色，亦佳。以上皆名**西秦艽**。`湖北`产者，条细质松，毛屑较多，名**汉秦艽**，为次。

# 银柴胡
味淡，芦头又大，不知何物伪充。按银柴胡以`银州`及`宁夏`出者为胜。气味甘，微寒，无毒。蒿长尺余，色微白，力弱于[北柴胡](柴胡)，即`银州`之软柴胡。专治骨蒸劳热，不但清热，兼能凉血，《和剂局方》治上下诸血，龙脑鸡苏丸中用之。凡入虚劳方中，最为相宜。用者须购真银柴胡为要。

`炳章`按：银柴胡，`陕西``宁夏府``甘``甫州`及`山西``大同府`皆产。选肥大坚实、色白软糯、无沙心者为佳。伪者尚无。又按，《经疏》云：柴胡有二种：一种色白而大者，名**银柴胡**。《逢原》云：银柴胡`银州`者良。今`延安``五原城`所产者，长尺余，肥白而软。《百草镜》云：出`陕西``宁夏`镇，二月採叶，名**芸蒿**。长尺余，根微白，即银柴胡。《药辨》云：银柴胡出`宁夏`，形似黄耆。参合诸说，与近今市肆所备亦相符合。据余实验，凡治虚劳肌热，骨蒸劳热，热从髓热，及小儿五疳羸热，用之颇效。若用北柴胡，则升动虚阳，发热，喘咳嗽，愈无宁乎。`周一士`云：热在骨髓者，非银柴胡莫瘳。前人有不识药品之形态，往往妄评银柴胡为赝物，岂可不辨，以淆惑后人，而使无从遵循乎。

# 鳖血柴胡
[北柴胡](柴胡)用鳖血制者，原欲引入厥阴血分，于阴虚之体，最为得宜。市肆中有一种伪品，不知何物所制，殊可恨也。

`炳章`按：鳖血柴胡，以鳖血拌炒柴胡。虑不道地，可以杀鳖现炒，尚非难事。然柴胡之良窳，亦有多种，亦宜审慎辨明。如`苏`、浙通销者，以`江`南古城产者为多。柴胡者，在地上叶茎为柴，地下根芦为胡。如古城产者，叶绿甚软而短，无硬梗，地下根皮紫黄色，肉淡黄色，形似紫草，尚佳。`福建``厦门`销行者，乃`卢州府`无会州、`白阳山`所出，装篓运出。梗略硬，或曰**北柴胡**，略次。`山东`本地不行。两`湖`通销者，为**川柴胡**，叶绿黄色，根黑黄色，性糯，味淡，亦佳。他如`湖北``襄阳`出，梗硬者为次。`滁州`、`全椒`、`凤阳`、`定远`俱出，泥屑略多，尚可用。`江`南浦阳，有春产者无芦枪，秋产者有芦枪，亦次。`关东`出者如鸡爪，更不道地。

# 苦桔梗
苦桔梗之根，结实而梗直，故有是名，非木上之梗也。近道处处有之，其根外白中黄有心，味苦而辛。《本经》主治胸胁痛如刀刺，腹满，肠鸣幽幽，惊恐悸气。其一种无心味甜者，荠苨也，一名**杏叶沙参**，又名甜桔梗，性味功用与桔梗大不相同。近今药肆因苦桔梗价贵，多以甜梗为充。又有一种水口梗，性味更劣，服之安能见功耶？

`炳章`按：桔梗出`安庆``古城山`，色白有芦，内起菊花心，味甜带苦者佳。`宁国府``泾县`出者，形味略同，亦佳。其他如`镇江``全椒`、`滁州``白阳山`、`常州`、`宜兴`、`天长`、`定远`、`樟渚`，各县皆出。色黄白，味甜，均不道地。此药乃开提肺气，为手太阴要药。须择色白、性糯、饱绽、味苦而有心者用之。若味甜者，即荠苨也，效用不同，不可混用耳。

# 土枸杞、枸杞子
枸杞子气味甘寒，主坚筋骨，耐老除风，去虚劳，补精气，以`陕西``甘州`所产者为胜。近有一种粒小、色淡、味不甚甘，皆本地所出之土枸杞，非`甘州`上品也。

`炳章`按：枸杞子，`陕西``潼关``长城`边出者，肉厚糯润，紫红色，颗粒粗长，味甘者为佳。`宁夏`产者，颗大，色红，有蒂，略次，东北关外行之。`甘肃`镇蕃`长城`边出者，粒细，红圆活，味亦甘，此货过霉天即变黑，甚难久藏，略次。他如`闽`、`浙`及各地产者，旧地皆曰**土杞子**，粒小，味甘淡兼苦，肉薄，性微凉，不入补益药，为最次。

# 地骨皮、枸杞
枸杞以`陕西``甘州`所出者为胜，地骨皮即枸杞之根。《食疗本草》云：气味苦寒，主去骨热消渴。近今市肆所售「硬地骨」，不知何种草根伪充。闻是风药，其性燥烈，大相反，若误服之，则贻害多矣。

`炳章`按：地骨皮，非`陕`枸杞根之皮，乃`长江`[土枸杞]之根皮。三月出新。`江`南古城`亳州`、`苏州`、`江`北出者，皮薄性糯，色黄黑，气微香，片大无骨者，为最佳。`湖北`出者，皮粗厚而大，性硬质松，色黄兼有白斑，梗多为次。`郑`君所云硬骨皮，即此是也。

# 巴戟肉、巴戟天
巴戟天，甘辛微温，入肾经血分，强阴益精。产`蜀`地者佳，如连珠。击破中紫而鲜洁者，伪也；中虽紫，微有白糁粉色，而理小黯者，真也。近有以山豆根混充者。山豆色白，性寒，或醋煮以乱之，则误人不浅矣。

`炳章`按：巴戟肉，`广东`出者，肉厚，骨细，色紫，心白黑色者佳。`江西`出者，骨粗，肉薄，略次。`浙江``台州`宁海县出者，名**连珠巴戟**，择其肉厚软糯，屑少，去骨用肉，亦佳。`郑`君云山豆根混充，不但效用冰炭，且形态亦全不相类也。

# 白薇
假白薇即土白薇，条大而硬，色少带黄。按白薇，《本经》名春生，出`陕西`及`舒`、`滁`、`润`、辽诸处。其根色黄微白，柔软可曲者白薇也；色白微黄，坚直易断者白前也。今此种土白薇，或云即白前伪充，形质既异，功用悬殊，万不可误用也。

`炳章`按：白薇产`山东`者，根皮赤黄色，内白黄色，形类牛膝实心，头下有细鬚根，短而柔软可曲。《乘雅》云：根似牛膝而细长，色黄微白，此即白薇，与《本经》之说吻合。`陈嘉谟`曰：白前形似牛膝，粗长坚直，空心有节，色黄白色，折之易断。乃与近时白前形状亦符合。《本草崇原集说》眉批云：`苏州`药肆误以白前为白薇、白薇为白前，相沿已久。近调查杭、甬药肆，相沿亦与`江苏`同。近据`郑`君说`福建`亦沿此谬习，惟吾`绍兴`幸早经考定改正。吾望`闽`、`苏`、`甬`各药界，亦当速为改正，免误病家。

# 蒙花
蒙花，一名**蒙山茶**，一名**云芝茶**。性寒，能清肺胃之热，故疹病用之尤宜。近今多以近道磹花伪充，则性味悬殊矣。

`炳章`按：蒙花，三月出新。`湖北`当归山出者，其花白绿色，白茸毛，净而无梗者，佳。各处出，花碎小，色白黄，梗多者，次。

# 仙鹤草
（`徐友丞`来稿）承赐《仙鹤草非龙芽草辨》，拜读之下，无任感佩，刊登布告，医病两家实受教益。盖`中国`素有天产之灵草，得以发扬。彼自命维新学家，学习西医皮毛，唾弃`中华`医药者，可恍然悟矣。`友丞`按`光绪`丙申年间，有畿东`丰润``张雨人`言，刊传仙鹤草图说云：仙鹤草三叶之下，有耳叶者真，无耳叶者非，亦是一考据也。近据会员`梅子刚`君来函云：据友人肺痨专家`陈`君言，此草屡治血症，甚有效验，并谓不宜红枣同食，以红枣性燥云。`梅`君又云：用以治瘰疬，甚有效验。

`炳章`按：`毛退之`《中西医话》云：**龙芽草**，多年生草，山野自生，高二三尺，叶为羽状复叶。夏月出花轴，花黄五瓣，实多刺，俗称仙鹤草。治吐血颇效。《百草镜》云：龙芽草生山土，立夏时展苗布地，叶有微毛，起茎高一二尺，寒露时开花成穗，色黄而细小，根有白芽，尖圆似龙芽，顶开黄花，故名**金顶龙芽**。一名**铁胡蜂**，以其老根黑色形似之。《救荒本草》云：龙芽草一名**瓜香草**，生辉县鸭子口山野间，苗高尺余，茎多涩毛，叶如地棠叶而宽大，叶头齐团，每五叶或七叶作一茎排生，叶茎脚上，又有小芽叶两两对生，梢间出穗，开小圆五瓣黄花，结实毛蓇突，有子大如黍粒，味甜。《植物名实图考》云：此草建昌呼为老鹳嘴，`广信`呼为子母草，`湖南`呼为毛脚茵。以治风痰、腰痛。《滇南本草》谓之黄龙尾，味苦，性温，治妇人月经前后红崩、白带，面寒，腹痛，赤白痢疾。考诸家学说，并採鲜草察视，再使园中种植，将其生长目睹形状辨之，确是仙鹤草无疑。兹将目睹形态，再辨于下：

总茎圆，根如茜草根，根傍有白芽。叶互生，每茎七叶，尖端一叶，下六叶，两两对生，每对叶下有小耳叶两对，亦对生。叶卵圆形，端尖，边缺曲如锯齿，叶面有糙毛。近根老叶枯萎，则红缡色，性硬，不若别种草木叶枯时皆黄也。正茎直上。八月间茎端成穗，开五瓣黄色小花。九月结子，如小米。证诸实验，与《百草镜》《救荒本草》《中西医话》之龙芽草亦相符合，治吐血、咯血皆效。徐君所云《仙鹤草非龙芽草辨》或误以《百草镜》之紫顶龙芽，或《李氏草秘》之石见穿。因仙鹤草开黄花，故曰**金顶龙芽**。紫顶龙芽开紫花，即马鞭草也。《本草纲目拾遗》，龙芽草亦收于石打穿下。石见穿云即石打穿。据`炳章`详细考证，龙芽草当分二种：金顶龙芽即仙鹤草，紫顶龙芽即马鞭草，石打穿即石见穿，别有一物。兹将仙鹤草实验形态，绘图于后，以便考证。

# 藿香
伪名**次藿香**，气味不香，不知何处所产。更有一种洋藿香，性味更别，叶梗皆然，用之无益而有害。按藿香产于`岭`南`交趾`为正地道，故近日由`广东`办来者为良，气味芬香，功能醒脾和胃，宣气开郁，最得天地之正气。且方茎有节，中虚，叶似桑而小薄，用者当明辨之。

`炳章`按：藿香，本草名「兜娄婆香」，产`岭`南为最道地。在羊城百里内之`河南``宝冈村`及`肇庆`者，五六月出新，方梗，白毫绿叶，揉之清香气绕鼻而浓厚。味辛淡者，名**广藿香**，`广东`省垣各山货行，收买拣净发行，首推巨昌与泰昌为最道地。如`雷州`、`琼州`等处产者，名**海南藿香**，即今所谓**洋藿香**也，其气薄而浊，味辛辣燥烈，叶细而小，梗带圆形，茎长，根重为最次。其他如`江``浙`所产之土藿香，能趁鲜切片，烈日晒乾，贮于缸甏，使香气收贮不走，入药效能亦甚强，不亚于广藿香也。

# 土薄荷、薄荷
土薄荷，色淡无香味，不若`苏州`所莳者佳，茎小，气芳，方堪入药。故陈士良《食性本草》谓之**吴菝𦽅**，可见薄荷以`吴`产者为上品。

`炳章`按：薄荷，六七月出新。`苏州`学宫内出者，其叶小而茂，梗细短，头有螺蛳蒂，形似龙头，故名**龙脑薄荷**，气清香，味凉沁，为最道地。`太仓``常州`产者，叶略大，梗亦细，一茎直上，无龙头形，气味亦略淡。有头、二刀之分，头刀力全，叶粗梗长，香气浓厚；二刀乃头刀割去后，留原根抽茎再长，故茎梗亦细，叶亦小，气味亦略薄，尚佳。`杭州``苋桥`产者，梗红而粗长，气浊臭，味辣，甚次。`山东`产者，梗粗叶少，不香，更次。二种皆为侧路，不宜入药。

# 荆芥
荆芥，《本经》名**假苏**。味辛性温，臭香，处处有之，本系野生，今多栽种。近有一种伪品，并无香味，又安能治寒热、破结聚、下瘀血而除湿疽乎？

`炳章`按：荆芥，三月出新。`江`南孟阿陆宛产者，茎细短，穗多色绿，为最佳。`太仓`出者，穗多气香，亦佳。`萧山``龛山`出者，梗粗叶绿，穗少气香，略次。`江西`，`山东`产者，梗粗，穗红，不香；`南京`出，性硬；皆极次。其他各处皆出，总要梗红穗多，叶绿气香者为道地。

# 苏梗
苏梗，即紫苏旁枝小梗。《崇原》云：气味辛平，无毒，主宽中行气，消饮食，化痰涎，治噎膈、反胃，止心腹痛，通十二经关窍脉络。近市肆有一种白苏梗，即白苏之梗，既去白叶，无从辨识。叶色既殊，梗性自别，不堪入药，用者慎之。

`炳章`按：紫苏，`江``浙`皆出，紫梗空心，叶双面皆紫。有皱折纹如鸡冠者，故名**鸡冠紫苏**，味辛，气甚香，为最佳。又一种绿方梗，叶上面绿、下面紫，惟叶筋紫，气微香而浊，俗为野紫苏，最次，不入药，乃苏梗多属野苏之梗。盖鸡冠苏梗，在五月间连叶带梗嫩时割收，以作苏叶，其梗未老已收，只可作嫩苏梗之用。惟野苏其叶不採药用，任其留存，至九月间收子，以作苏子，拔根以作苏梗，其实皆野苏梗也，为不道地。

# 前胡
真前胡以吴兴产者为胜，根似柴胡而柔软，味亦香美。为疏风、清热，化痰妙药。闻有一种土前胡，其根硬，其心无纹，决不可服。

`炳章`按：前胡，十月出新，`浙江``湖州``宁国`、广德皆出，颗大光白，无毛，性软糯，气香触鼻者佳。若梗硬心白，即土独活之类，与前衚衕类异种耳，为不道地。

# 细辛、杜衡
伪名**洋细辛**，形虽似而无味。按细辛气味辛温，`辽`，冀产者，名**北细辛**，可以入药；南方产者名**杜衡**，其茎稍粗，辛味稍减，一茎有五七叶，俗名**马蹄香**，不堪入药。北产者，其茎极细，其味极辛。若此种粗而无味，先失命名之义，又奚有治病之功乎。

`炳章`按：细辛，六月出新。`关东`出者，为北细辛，根茎细，清白，气辛，叶少梗多为最佳。`江`南`宁国``泾县`出亦佳，`江宁`、`句容`、`滁州`、`白阳山`等处出，皆次。`亳州`出者为马细辛，`山东`出为东细辛，均次，不堪药用。

# 黄菊、滁菊、白菊
黄菊，即黄色之茶菊，较家菊朵小、心多而色紫。`杭州`钱塘所属各乡，多种菊为业。九十月取花，挑入城市以售。有高脚黄等名色，味苦微甘，性平而香，去风除热，明目疏肝，能清眩晕头风。其`浙`省城头一带所产名**城头菊**，皆野生城上石缝中，至秋开花，花小如茶菊，香气沁脾，点茶更佳。闻有以本地园中所种之陶爱，一名**满天星**伪充，形虽似而性不同，且少香味，又安能疗病乎？

`炳章`按：菊花种类甚杂，惟黄菊产`杭州`、`海宁`等处，味苦兼甜，香气甚雅，有蒸、晒二种。蒸菊，将鲜菊入蒸笼内，先蒸瘪再晒，烘焙至燥，其色老黄，收藏朵瓣不散。晒菊，此鲜花烈日晒乾，其色嫩黄，朵松，花瓣易散，皆道地。城头菊，野生城墙阴处，色黄，朵较少，`浙`名野菊花，亦蒸晒为善。味苦性凉，香气亦佳，以散风清火，解毒消疮肿。凡生危险疔毒，用野菊捣汁一大碗饮之，可免毒气攻心。以燥花作枕，永免头风疮疖。其他如滁菊、白菊真赝关系，较黄菊犹重，为此再附辨之。

附：滁菊、白菊

`炳章`按：白滁菊出`安徽``滁州`者，其採法先剪枝，连花带叶倒挂檐下，阴乾后再摘花，故气味更足。其花瓣细软千层，花蕊小，嫩黄色，花蒂绿，尖小而平。气芬芳，味先微苦后微甘。口含后，香气甚久不散为最佳。出`浙江``德清县`者，花瓣阔而糙，蕊心微黄，蒂大柄脐凹陷，气味香不浓，为略次。

又按：白菊，`河南`出者为亳菊，蒂绿，千瓣细软，无心蕊，气清香，味苦微甘为最佳。`苏州``浒墅关`出为杜菊，色白味甘，又出单瓣，亦佳。`海宁`出者，名**白荼菊**，色白瓣粗，心蕊黄，味甜，多茶叶店买，亦佳。`江西``南昌府`出，名**淮菊**，朵小色白带红，味苦，气浊，梗多，亦次。`厦门`出者曰**洋菊**，朵大而扁，心亦大，气浊味甘，更次。

# 金银花
金银花，甘平。除热解毒，能和荣卫，疗风养血，除痢宽胀，匪特为疮科要药也。随地皆有，以`河南`所产为良。近有以黍花伪充，为祸最烈。黍花短小梗多，色黑不香为异，亦易辨已。

`炳章`按：金银花，产`河南``淮庆`者为淮密，色黄白，软糯而净，朵粗长，有细毛者为最佳。`禹州`产者曰**禹密**，花朵较小，无细毛，易于变色，亦佳。`济南`出者为济银，色深黄，朵碎者次。`亳州`出者，朵小性梗更次。`湖北`、`广东`出者，色黄黑，梗多屑重，气味俱浊，不堪入药。

# 土玫瑰、玫瑰花、玫瑰
玫瑰花，色紫，气香，味甘，性微温。入脾、肝二经。和血调气，平肝开郁。惟`苏州`所产者，色香俱足，服之方能见效。近有以本地所生之土玫瑰及月季花阴乾混售，不可不知。

`炳章`按：玫瑰花产`杭州``苋桥`者，花瓣紫红，花蒂青绿色，气芳香甚浓者佳。产`湖州`者，色紫淡黄红色，朵长，蒂绿黄色，且有小点，香味淡，略次。`萧山``龛山`产者，桃红色，味淡气香而浊，受潮极易变色，为最次。且玫瑰花具有特性，人尿屎浇者，立死。凡正月终抽红芽，剪新抽嫩条，每棵二三枝，种斜形，生根较易。次年其花盛开，根傍亦有嫩枝发出，隔二三年宜迁种换地。此花名离娘草，必须移东植西，方得起发。若同园有开红花之果木，如石榴、蔷薇等类，则满园玫瑰，忌不开花。速将夺色之花迁远，则玫瑰及时而开，亦其特性也。

# 缩砂、春砂
伪名**洋扣**，味辣不香，色亦带黄。更有一种广扣，仁大味苦，均非真品。按缩砂仁产`岭`南山泽间，近以`阳春`出者为佳，故一名**春砂**，状似豆蔻，皮紧厚而皱，色黄赤，外有细刺，气味甚香。胡得搀用洋扣、广扣，鱼目混珠，殊可恨也。

`炳章`按：缩砂即阳春砂，产`广东``肇庆府``阳春县`者，名**阳春砂**，三角长圆形，两头微尖，外皮刺灵红紫色，肉紫黑色，嚼之辛香微辣，为最道地。罗定产者，头平而圆，刺短，皮紫褐色，气味较薄，略次。`广西`出者，名**西砂**，颗圆皮薄，刺更浅，色赭黑色，香味皆淡薄，更次。`郑`君所说「味辣不香」，或是西砂，必非洋扣，西砂圆形，惟壳与蔻不同，似难混充耳。

# 土蜜砂
缩砂仁在山採下，用蜜生浸，所以杀其燥烈之气也。闻有以原壳砂水浸透，以蜜煮过，其性仍燥，用者慎之。

`炳章`按：近时之缩砂仁，外粉白色，内肉紫色，嚼之味辣，气味香，皆`广西`产，即西砂内仁也。其性质确燥，亦次，不若带壳春砂之为道地也。

# 小茴香
伪名**洋小茴**，颗粒甚小，毫无香味，按茴香一名**蘹香**。有大小之别，小茴性平，[大茴](大茴香)性热，以`宁夏`产者第一，功能理气开胃，调中止呕，匪特为治疝圣药。若此种不香之小茴，既失茴香命名之义，又安能治病乎？

`炳章`按：小茴，`陕西`、`宁夏`出者，其气香，粒粗短，黄绿色者，道地，去灰屑及梗用。`山东`出，粒细色绿者次。

# 川芎、芎藭
伪名**洋川芎**，形虽似而味薄，则功用自劣。按芎藭以`四川`产者为胜，故名**川芎**。气味辛温，根叶皆香。若此种洋川芎，味薄不辛，安能治病。更有一种南芎，只可煎汤沐浴，皆不堪入药矣。

`炳章`按：本草一名**芎藭**，`蜀`省产地首推`灌县`，有野生家种之分。其茎高二尺，叶如芹，分裂尤细。秋间开白花五瓣，为伞形，花序全体芬馥，其根即芎藭也。产地聚集`成都`，`重庆`者多，形大圆为抚芎。蓝由县出者，嫩小，曰**蓝芎**。`陕西`出扁小，为西芎，皆次。`浙江``温州`及`金华`出，曰**南芎**，更次。川芎各处虽出，因地命名，除`蜀`产者外，皆不道地。近年`蜀`省产额颇广，足敷全国所需求，所以除川芎外，他如蓝芎、西芎、南芎等，现出产较少，已在淘汰之列。近年`日本`虽亦有产，其形似是而非，气味尤恶劣，不堪入药，国人亦无购之者。

# 郁金
郁金，辛苦微甘，气寒，其性轻扬，上行入心及包络，兼入肺经。凉心热，散肝郁，破血下气。出`川`、`广`，体锐圆如蝉肚，皮黄肉赤，色鲜微香。折之光明脆彻，苦中带甘者乃真。今市中所售者多是[姜黄]，并有以[蓬莪术]伪之者，俱峻削性烈，挟虚者大忌，用者慎之。况郁金苦寒，色赤入心；姜黄辛温，色黄入脾；莪术味苦，色青入肝。胡得混售而贻害耶！

`炳章`按：郁金，山草之根，野生也。两`广`、`江西`咸有之，而以`蜀`产者为胜。上古不甚重，用以治马病，故又名马术，因其形像莪术也。自唐以后，始入药料，治血证有功，本非贵重之品。`清`初`吴`乱未靖时，`蜀`道不通，货少居奇，致价数倍，甚则以姜黄辈伪之者。然其形锐圆，如蝉腹状，根杪有细须一缕，如菱脐之苗，长一二寸，市人因呼「金线吊虾蟆」、「蝉肚爵金」是也。其皮黄白，有皱纹，而心内黄赤。剉开俨然两层，如井栏，产`四川``重庆`。惟本年生者嫩小而黄，若遗地未採，逾年而收，则老而深黯色，如三七状，为老广郁金。然老郁金治血证，化瘀削积之力胜于嫩者，若开郁散痛，即嫩黄者亦效。乃近年传黑者为野郁金，黄者为假，并误其为姜黄，殊不知此物本是野生。若姜黄皮有节纹，肉色深黄无晕，蓬术色黑无心，最易辨也。然老郁金虽产`四川`，近今名称**广郁金**。所谓**川郁金**，乃`温州`产也，色黯黑，形扁亦有心，惟不香耳。

# 子姜黄
子姜黄，气味辛苦而温，是经种三年以上老姜所生。色黄入脾，兼治气，匪特破血除风。闻有以黄北姜伪充，则贻害多矣。

`炳章`按：子姜黄，`福建``邵武`出者，色黄，皮黄黑色，有节皱纹者佳。`四川`产者，名**川黄**，略次。`江`南北地产者，色深黄，作颜料用之。`广西``柳州`产者，形似蝉肚，色深黄兼黑者，次，作香料用之。

# 片姜黄、姜黄、片子姜黄
`李时珍`云：以扁如乾姜形者，为片子姜黄，治风痹臂痛有奇功。今肆中有伪品，即姜黄假充，粒大皮粗，味辣，内不结润，非片子也，勿用为是。

`炳章`按：片姜黄与[子姜黄]，大小块色皆不同。片姜黄比子姜黄大六七倍，切厚片，色淡黄兼黑，边有鬚根。`广东``潮州`、`浙江``温州`俱出。

# 丹皮
伪名**洋丹皮**，肉红，皮黑条大，何种草根伪充，本不可知。按牡丹始出`蜀`地山谷及`汉中`，今`江`南`江`北皆有，而以`洛阳`为盛。入药惟取野生，花开红白，单瓣者之根皮用之。气味辛寒而香，皮色外红紫，内粉白。乃心主血脉之要药，奚容以赝品误混，用者当买**苏丹皮**为美。

`炳章`按：丹皮产`苏州``阊门`外、`张家山``闸口`者，皮红肉白，体糯性粉，无须无潮，久不变色，为最佳第一货。产`凤凰山`者，枝长而条嫩，外用红泥浆过，极易变色，亦佳。产`宁国府``南陵县``木猪山`者，名**摇丹皮**，色黑带红，肉色白起粉者，亦道地。`滁州``同陵`及`凤阳府``定远`出，亦名**摇丹**，有红土、黑土之分。红土者，用红泥浆上，待后其土色红汁侵入内肉，白色变红，黑土乃本色带紫，久远不变，亦佳。产`太平府`者，内肉起砂星明亮，性梗硬，为次。以上就产地分物质高下，其发售再以支条分粗细大小，以定售价之贵贱。选顶粗大者，散装本箱，曰**丹王**；略细小者曰**二王**；再下者作把，曰**小把丹**；最细碎作大把者，曰**大把丹**。其产地好歹与粗细以别道地与否，然皆本国出品，非外国货也。

# 熟地
地黄以`怀庆`所产为良。一经蒸晒，其色便黑，为熟地黄。以九蒸九晒，透心黑者为佳，中心微黄者次之。闻用红白[萝菔](萝卜)，以地黄汁浸透晒乾假充，尤宜细辨。

`炳章`按：地黄六七月出新。`淮庆`出者，短圆如卵，细皮，性糯者道地。直地乃出新时压扁捏长，以枝头大小，分价目上下。`天津`出者，体长皮粗性梗，为次。细者，名**细生地**，或曰**直皮**。熟者，以生者洗去泥沙，蒸晒九次者佳。云以红萝葡做就伪充者，此属理想之谈，于形色气味不符，岂可混充。又有鲜生地一种，`杭州``苋桥`出者，长茎，根皮光黄白色，肉白微黄，肥长性糯者佳。`河南`出者枝亦长，黄褐色，肉白有硬筋，略次。此物以治血热证，鲜用易烂。藏者掘一净土窖，下用干沙泥衬底，面上贮生地一层，再夹沙一层，如是收藏，则少烂耳。

# 牛膝
伪名**洋牛膝**，与怀牛膝色不同而性自异。按牛膝今时用根，味甘臭酸，其性微寒。惟`怀庆`及`川`中出者为真，根皆长大柔润。近道虽有谓之土牛膝，别有治法，古方尚不用之，况此种洋牛膝乎？

`炳章`按：牛膝计有三种，功用各有专能。`河南``淮庆`产者，曰**淮牛膝**，根长二三尺，肉肥，色黄白，皮光洁性糯，枝粗者佳。`天津`产者，皮黄粗糙，有软刺不圆，性梗者次。`四川`产者，曰**川牛膝**，根茎粗无芦，色黄黑，枝粗软糯者良，去头稍用。`浙江`各地出者，曰**杜牛膝**，紫梗绿叶，对节而生，叶颇类苋，根细短，含有滑汁，治喉症，能引吐恶痰毒痰，利小便。淮牛膝补筋健骨，滋肝肾之功。如牛之有力也，故名**川牛膝**，祛风利下焦湿。种类不同，效用亦异。

# 紫菀
伪名**次紫菀**，又名**硬芦紫菀**，服之往往愈见咳逆气结，其害无穷。按紫菀，近道处处虽有出产，然色紫味苦，质极柔宛，若此种硬芦，形质既殊，性味自劣。闻又有以车前及旋覆根，赤土染过混充者，更奚堪入药乎。

`炳章`按：紫菀`凤阳府`、`亳州``龙王庙`四乡出者，鬚根粗，软糯，色紫红，硬梗少者佳。`河南``淮庆府`出，枝略细，软糯，亦可用。`湖北`出者，性硬根细，泥屑重者次。伪者`浙江`尚少，因价贱，出货亦多故耳。

# 款冬、款冬花
款冬花为治嗽要药，十一二月开花如黄菊，雪积冰坚之时，款花偏艳。想见其纯阳之品，故一名**款冻**。生`河北`关中，微见花未舒放者良。近今市肆多以枇杷花蕊伪充，虽无大害，然性不同，则功自异耳。

`炳章`按：冬花九月出新。`山西``太原`出者，色紫红无梗，为手瓣冬花，最佳；有梗者，曰**上冬花**，次之；梗多色黑紫者，曰**中冬花**，亦次；`亳州`出者，更次。考冬花花瓣，色红紫光洁；枇杷花，色黄紫有茸毛，形态不同，最易鉴别。

# 红花
伪名**洋红花**，形虽似而色不清，不知何物伪充。按红花，即**红蓝花**。生`梁``汉`及`西域`，今处处有之，人家场圃多种。花如大蓟，色甚清红。气味辛温，功能活血润燥，止痛散肿，通经化瘀。易备之药，亦至难信，有真方无真药，良可慨已。

`炳章`按：红花，三四月出新。`河南``归德州`出者，名**散红花**，尚佳。`亳州`出者，亦名散红花，略次。`浙江`宁波出者，名**杜红花**，亦佳，皆红黄色。`山东`出者，名**大散花**，次之。`孟河`出者，更次。`河南``淮庆`出者，名**淮红花**，略次。`湖南`产者，亦佳。`陕西`产者，名**西红花**，较次。`日本`出者，色淡黄味薄，名**洋红花**。又有片红花，色鲜红，别是一种红花，鲜捣压成薄片，晒乾，大红染坊作染真红用者多。`河川`出者名**结子花**，其色红紫者佳。`宴州`出者为大结子花，此亦大红染坊店所用。结子花，伪者以[苏木]研末，用面糊捣透，做成粒子，甚次，不如用杜红花之为妥。又有`西藏`红花一种，花丝长，色黄兼微红，性潮润，气微香，入口沁入心肺，效力甚强，为红花中之极品。

# 沙苑子、沙苑藜蒺
沙苑藜蒺，俗名**北沙苑**。苦温补肾，强阴益精明目。产`陕西``潼关`者真，状如肾子，微带绿色。今市中所卖，有用红花草子伪充，贻害匪浅。

`炳章`按：沙蒺藜，七月出新。`陕西``潼关`外出者，名**潼蒺藜**，色红带黑，形如腰子，饱绽，性糯，味厚气香，滚水泡之，有芳香气者为最佳。`亳州`出者，曰**亳蒺藜**，细而且瘦，性梗，泡之无芳香者次。`山东`出者，名**东蒺藜**，色黄，粒扁粗大，性更硬，最次。`扬州`出者，为荷花郎郎之子，遍地皆有，土名**草蒺藜**，即南方红花草子之子，不入药用。

# 车前子
车前草，《本经》名**当道**，《诗》云**芣苢**。好生道旁及牛马足迹中，故有车前、当道及**牛遗**、**马舄**之名。江湖、淮甸处处有之。主治气癃，治湿痹。市中有大小车之别，大车为真品，小车系土**荆芥子**伪充，万不可用。盖车前甘寒，荆芥辛温，性既相反，又奚容混售乎。

`炳章`按：车前子，`江西``吉安``芦江`出者，为大车前，粒粗色黑。`江`南出者，曰**土车前**，俱佳。`淮`南出者，粗而多壳；`衢州`出者，小而壳净，皆次。`河北``孟河`出者为小车前，即荆芥子也，不入药用，宜注意之。

# 薤白
薤白，气味辛温，无毒。根如小蒜，色白者辛而不苦。近有以鬼蒜伪充，掰开无瓣。噫！薤白为处处皆有之药，值亦甚贱，胡昧良者，偏以伪乱真乎？

`炳章`按：薤白各处皆产，生土坟上，即俗谓素葱之根，叶如细韭菜，色绿，空心，根如小蒜头。若採时去须茎，蒸熟晒乾，则质坚紧，不致脱皮，且晒之易燥。若生晒则质松，层层脱皮，且不易乾燥，故近今皆用蒸晒者多，惟伪者少见。

# 石莲子、莲子
莲子至秋，黑而沉水，为石莲子。用者去黑壳，以水浸，去赤膜青心，方可入药。气味甘平略涩，无毒。止虚泻，疗久痢，健脾开胃，又能固精气。今市肆有一种苦石莲，状似土石，味极苦涩，不知何物伪充？或云：即树上所生苦珠子之类。卢子由云：食之令人肠结。宜于建莲子拣带壳而色黑者为是，虽未能沉水，远胜多矣。

`炳章`按：石莲以霜降后莲房枯散，而莲子落于泥中取用，外壳硬，色黑，内肉仍与干莲子同，味甜心苦，与莲子无异。市有`广东`产者一种木莲，其色亦黑，两头略团，壳光有细横圈纹，性寒味苦，为不道地。如无真者不如代用莲子为妥。

# 蒲黄
蒲，水草也。蒲黄，乃香蒲花中之蕊，屑细若金粉，始出`河东`泽中，今处处有之，以`秦州`出者为良。近今药肆中，或以松花伪充。按松花气味辛温，蒲黄气味甘平；松花能除风，蒲黄能消痰，性既不同，功亦各异，胡得伪充以害人乎？况失笑散中有用蒲黄，为治产后瘀血攻心之妙。方若用松花伪充，则贻误不少矣。

`炳章`按：蒲黄乃蒲草之花蕊，色淡黄，是花茸、花蕊相合，名**草蒲黄**为佳。又有一种`苏州`来者，曰**蒲黄面**，色老黄，屑细滑若粉，入罐煎之，如糊胶一般，服之令人作呕，且不能入喉。吾绍初到时，人人以此为道地，各大药铺争先置备，后因病人不能可服，向医生责问，始识受蒲黄面之害，乃通告各药铺禁其沿用，今仍用草蒲黄。`郑`君所云屑细若金粉，或亦是此物，不识以何物伪作，亦非松花粉。盖松花粉色淡黄，质轻；蒲黄面质重，色老黄。然总是害人赝品，应当革除之。

# 洋扁豆
洋扁豆，颗粒较大，皮瘦色微赤，不堪入药。当以`苏州`所产色白者为胜。气味甘，微温，和中下气。止泄痢，清暑气，暖脾胃，除湿热，止消渴，方有功效。

`炳章`按：扁豆，`浙江``杭州`、`湖州`、`绍兴`出者，开白花。其实要白而有光，体饱满者佳。`江`南`安庆`、`江西`俱出，惟`亳州`出者，颗大扁形，名**洋扁豆**，为不道地。

# 赤豆、赤小豆
赤豆出`江``淮`间，今关西、`河北`、`汴`、`洛`皆有。入药以紧小赤黯者为良。气味甘酸平，无毒。主下水肿，排痈肿脓血。今药肆中有一种赤黑相间者，闻是相思子，每以伪充赤小豆。其谬已甚，夫既名为豆，岂可于五穀外求之耶？

`炳章`按：赤豆，`浙江``慈溪`、`馀姚`、`萧山`、`龛山`近沙地皆产之，粒小，细长如腰子，紫红色，腰间有白纹如凤眼，名**杜赤豆**。入药能利小便，泄血分之湿热，为最道地。又一种色红赤，粒大团形，比黄豆略小，名**红饭豆**，各处皆出，仅供食品，不入药用。又一种名**海红豆**，出`海南`，其子大而扁，今人亦误作赤小豆，诚大谬矣。半红半黑者，名**相思子**，俗呼**赤小豆**，属木本植物，与梅冰性相合，能令香不耗散，故近今梅冰中，多拌有此物，服食须知云。相思子出`岭`南，树高丈馀，白色，其叶似槐，其花似皂荚，其荚似扁豆，其子似赤小豆，惟半截红半截黑为异。今`广东`担子上，以线缀成串，或作首饰以货之。其性味苦平，有小毒，能吐人及治猫鬼夜道病。俗又呼为`云南`豆子，又能治蛊毒，除一切虫。《搜神记》云：大夫`韩凭`妻美，`宋康王`夺之，凭自杀妻，投之台下死。王怒，令塚相望，宿昔有文梓木生二塚之端，根交于下，枝错其上。`康王`哀之，因号相思子。此说《段公路北户录》亦载之。

# 土大黄、大黄
大黄，《本经》谓之**黄良**，后人谓之将军，以其有伐邪去乱之功也。古人以出`河西`、`陇西`者为胜，今以`庄浪`所产者为佳，故一名**庄大黄**。`庄浪县`即古`泾原``陇西`地，至`川`中所出有锦纹者亦可用。味苦气寒，色黄臭香，紫地有锦纹，方堪入药。若此种土大黄，中微淡不黄，只可用为香料。盖其性不能通利，若误服之，且能燥肠护秽，当细辨之。

`炳章`按：大黄，九十月出新。`陕西`、`甘肃``凉州卫`出者，坚硬紧结、色黄、头起锦纹似冰旋斑为最佳，故俗名**锦纹大黄**。`河南``西宁州`出者，形状与前相类似，质略松，或曰**中大黄**；`四川`出者空松，为马蹄大黄，最次；`山西`亦出，名**味黄**，久而变黑，更次；皆不堪药用。`郑`君所云土大黄，或即此类也。

# 附子
附子，以`蜀`地`绵州`出者为良。气味辛热，有大毒。主治风寒咳逆，邪气寒热，踒躄拘挛，膝痛不能行步。破症坚积聚、血瘕金疮。今`陕西`亦莳植附子，谓之**西附**，性虽辛温，而力稍薄，不如生于`川`中者土厚而力雄也。闻肆中有一种洋附混售，性味既劣，力量更逊，一经炮制，既难辨识，不免害人。更有一种臭附，尤不可用，慎之，慎之。

`炳章`按：附子，八九月出新。`四川``成都``彰明`产者为**川附**，底平有角，皮如铁，内肉色白，重两许者，气全最佳。性潮，鲜时用盐渍醃，盖不醃易烂。然经盐渍过，性味已失，效力大减，`景岳`先生已辨之详矣。`陕西`出者为**西附**，黑色干小者次。

# 天雄
天雄，气味亦是辛热，有大毒。《本经》主治稍异而旨则同。凡[附子]种在土中，不生侧子，经年独长大者为天雄，仍是`蜀`地`绵州`所产者为胜。近今每有以厚附伪充，施之重证必不能奏效矣。

`炳章`按：天雄与[附子]同物，亦产`四川``彰明`者良。凡长大端正，不生侧枝，独长本身，每个在三两上下者，即名天雄，非别有一物也。**厚附片**，乃`四川`鲜附子制而切片，不经咸渍洗漂，效力且比本漂淡附片胜数倍。凡用淡附片二钱，厚附片只能用一钱，因其力猛也。

# 麻黄
麻黄，始出`晋`地，今`荥阳`、`汴州`、`彭城`诸处皆有之。气味苦温，无毒。春生苗纤劲直，外黄内赤，中空有节，如竹形，宛似毛孔，故为发表出汗圣药。市肆有以蓆草伪充，气味既别，力量毫无，重症用之，不免贻误。

`炳章`按：麻黄，九十月出新。`山西``大同府`、`代州`、`边城`出者肥大，外青黄而内赤色为道地；`太原``陵坵县`及`五台山`出者次之；`陕西`出者较细，`四川``滑州`出者黄嫩，皆略次；`山东`、`河南`出者亦次。惟`关东`出者，细硬芦多不入药。若蓆草伪充，更为害人矣。

# 北乾姜、干姜
土北姜（俗省作姜），`温州`所产，质松不结，味淡不辛。又有一种洋北姜，气味尤劣，更不可用。按北乾姜，气味辛温，其色黄白兼见，仍手足太阴之温药也。凡制乾姜、炮姜，当以`三衢``开化`产者为佳。用母姜水浸，晒乾。以肉厚而白净、结实明亮如天麻者良，故又名**白姜**。近今药肆，且有以伤水变味之生姜晒乾炮用，未免有名无实，误人匪浅。

`炳章`按：乾姜，`湖南``均州`出，小、双头内白色为**均姜**，最佳。`浙江``台州`出者，为**台姜**，个小，肉黄黑色者次。其他`江`南、`江西`、`宁国`、`四川`皆出，总要个大坚实、内肉色白为佳。

# 高良姜
`陶隐居`言，高良姜始出`高良郡`，故得此名。《别录》云：气味辛，大温，无毒。主治暴冷，胃中冷逆，霍乱腹痛。近有伪品色黑而暗，不黄，根瘦，无味，非`高良`所产，不可用，用之反有害矣。

`炳章`按：高良姜，`广东``海南`出者，皮红，有横节纹，肉红黄色，味辛辣，为道地。出货多，用途少，伪者鲜见。《南越笔记》云：高良姜出于`高凉`，故名。根为高良姜，子即红豆蔻。子未圻，含胎，盐糟，经冬，味辛香入馔。又云：凡物盛，多谓之寇，是子如红豆而丛生，故名**红豆蔻**。今验此花深红如灼，与《图经》「花红紫色」相吻合。花罢结实，大如白果，有稜。嫩时色红绿，子细如橘瓤，所谓含胎也。老则色红，即草木状之生姜。《楚辞》之杜若也。

# 川椒、花椒、蜀椒
川椒，《本经》名**蜀椒**，列于中品。产于`巴``蜀`，颗如小豆而圆，皮紫赤色，皮厚而里白，味极辛烈而香。凡闭口者去之。近有土椒，色黑无味，又安能温中散寒乎？

`炳章`按：花椒，山野自出，干高五六尺至丈馀，梗生小刺，叶为对生羽状复叶。春日开小花，黄绿色，初夏结实圆小，始色青绿，热则变赤，裂开香气甚烈，即《本草》所谓之**椒红**也。产地首推中州，名曰**南椒**，颗粒大，外紫里白，气味浓厚，椒多目少，最佳。`江``浙`间酿酒家皆需此。产于`蜀`者名**川椒**，产于`秦岭`者名**秦椒**，颗粒略小尚佳。产于`山东``即墨县`者，名**东椒**，又名**女姑椒**，色红黑，气味较薄，为次；`江``淮`间产者，名**土椒**，色青黑，粒小味淡，更次。

# 吴茱萸
伪名**洋吴萸**，味较辛辣，颗粒又小，服之反有头痛，贻害匪浅。按吴茱萸，`江`、`浙`、`蜀`、`汉`皆有，多生`吴`地，故名**吴萸**。味辛温，有小毒。木高丈馀，叶紫色，似椿而阔厚，开红紫花，结实累累成簇，似椒子而无核，嫩时微黄，熟则深紫，形色可辨。幸勿用洋吴萸，而贻害不少也。

`炳章`按：吴茱萸，上春出新。`湖南``长沙`、`安化`及`广西`出者，粒大梗亦多，气味触鼻，皆佳。`浙江``严州`出者，粒细梗少，气味略薄，亦佳。洋吴萸，气味皆淡，不入药用，惟近年绝少到。

# 半夏
伪名**洋半夏**，形虽似而粒不圆，不知何物伪充，误服有害。按半夏气味辛平，有毒。青齐`江``浙`随处有之。生于泽中者，名**羊眼半夏**。总以圆白为胜，陈久者良。若此种洋半夏，殆亦由跋混充欤。由跋即[天南星]之小者，绝类半夏，幸勿误用。

`炳章`按：半夏，三四月出新。`杭州`富阳出者，蒂平粒圆，色白质坚实，惟颗粒不大为最佳。`衢州`、`严州`出者，略扁，蒂凹陷，色白微黄，亦佳。`江`南出者，粒小；`江`北出者，如帽顶形，皆次。`四川`、`荆州`出者，粒圆而大，色白质松有筋，落水即胖大易腐，亦次。饶州、`泾县`、`扬州`、`泰兴`出者，皆松碎，不道地，不能切片，漂作半夏粉用尚可。`福建`出者，浸入水中即腐烂，更次，不入药用。`郑`君云：南星之小者，绝类半夏。但南星无论大小皆极扁，不若半夏之圆，以此分辨，不能可伪也。

# 苏戈夏、半夏
苏制半夏，当以`宋公祠`所制为胜。因半夏性燥有毒，故用法制之，性较和平，去痰之功虽缓，然素体属火者，颇见相宜。近今伪药杂出，因苏夏盛行，`上海`各处均有仿制。制法不同，功力自逊，而肆中所售土苏夏者，系用半夏研末，调面粉米泔叠为圆粒，假充`上海`苏夏，以伪乱伪，殊堪痛恨。

`炳章`按：`苏州``戈`制半夏，不但各地仿制作伪，且现洋托民信局去购，亦多赝品。因该地信局，与伪半夏店订有私约，与信局以重大回扣，而寄来仿单，亦属相同，惟半夏色黯不香，无玉桂气。`戈老二房`真者，其色黄亮，气香有玉桂气。欲购真者，必须托邮局汇洋挂号，寄`苏州``阊门`临赖路`戈老二房`半夏店，则不致误购伪品耳。且`戈`半夏方虽秘制，大约与《本草纲目拾遗》内「宋公夏」相类，有肉桂，性温燥。`炳章`实验治寒湿痰上壅气喘，确效。凡治阴虚热痰气喘，苟误服之，必因燥热而咳血自汗，愈速其死矣。尤当注意之。

# 商陆
伪名**次商陆**，即俗所称**猪卜卜**者，其性无从稽考，万不可服。按商陆气味辛平，有毒，主治水肿痈肿，杀鬼精物。近道所在有之，春生苗高二三尺，茎青赤，极柔脆，叶如牛舌而长；夏秋开花作朵，根如萝卜，似人形者有神。有赤、白二种，白根者花白，赤根者花赤。白者入药，赤者毒更甚，俗名**章柳**，不可服，服之见鬼神。嗟嗟，同是一种，根色赤者，尚不可用，猪卜卜之异种乎。

`炳章`按：商陆，八九月出新，各处皆出。吾`江``浙`市上通用白商陆，赤者不入药，服之有消烁筋肾之毒，故勿饵。`郑`君所云猪卜卜，不知其形状若何？因未曾见过，不敢妄评。

# 常山
假者色极淡，真者色带黄。按常山又名恒山，产`益州`及`汉中`，今`汴`西、`淮`、`浙`、`湖南`诸州郡皆有，生山谷间。常山者，根之名也，状似荆根。细实而黄者，谓之**鸡骨常山**，用之最胜。今市肆所买假常山，不知何物伪充，良可慨已。

`炳章`按：常山，十月出新。`湖南`常阳山出者，色黄无芦，形如鸡骨者良，俗称鸡骨常山，为最佳。如外黄内白粗大者，皆伪，是别种树根伪充，不可不辨也。

# 泻叶、番泻叶
泻叶，产自外洋，性味和平，不伤中气，为西药通便妙品。闻市肆有以别种树叶混售，匪特不灵，抑且有害。用者须向`屈臣氏`药房购取，方不误事。

`炳章`按：泻叶，诸家本草皆未搜採。考《西药略释》「水泻门」，有新拿，俗名**洋泻叶**，产`印度`、`埃及`等处，高约二三尺，亦间有至七尺者，採叶用，形尖味苦不适口。功用能泻大便，宜配别药同服，或泡服，或作散末服。《西药大成》名辛拿，类别有八种之多，其云`印度``替纳勿里`所产，其树长，叶锐尖形，质薄色黄绿者，亦称道地。有一种叶尖圆而厚，则属赝品，其他辨论甚详，不及备载。`日本`《药物学撮要》名**旃那叶**，又名**辛那叶**，又名**泻叶**。其普通状态叶体扁平，而不反曲，质坚强而薄，带黄绿色，叶柄甚短，边缘平坦，顶端尖锐，枝脉为弧状四分出。分甲乙两种，甲种为披针形，长二五仙米至五仙米，幅达于二仙米；乙种较甲为小，为尖卵圆形，长一仙米至二仙米，幅达二仙米。本品为泻利之实验，近今多为泻下药用之。

# 肉桂
真肉桂出`桂阳`山谷及`广州`、`交趾`者最佳，必肉厚气香，色紫黯，有油，味甘，尝之舌上极清甜者，方可用。若尝之舌上不清，及切开有白点者，是洋桂，大害人。洋桂尚不可用。近日有伪造肉桂者，闻用杨梅树皮，其形似桂，晒乾，以薄桂熬取浓汁，浸润透心，再晒再浸，以香油润过，致色香即无以辨，屡以此等假桂远贩外府县及穷乡僻壤各小肆混售，害人无算，安得有心人，为之严行禁绝乎？

`炳章`按：肉桂为樟科樟属植物，常绿乔木，种类甚多。产`越南`、`广西`热带，当分数种：曰**清化**，曰**猛罗**，曰**安边**（产`镇安关`外），曰**窑桂**（产窑川），曰**钦灵**，曰**浔桂**。此总名也。又有**猛山桂**（即**大油桂**），曰**大石山**，曰**黄摩山**，曰**社山**，曰**桂平**（即**玉桂**），产`云南`曰**蒙自桂**，产`广东`曰**罗定桂**，曰**信宜桂**，曰**六安桂**。最盛产外国者，为锡兰加西耶，皆名洋桂。

大抵桂之鉴别：一辨皮色，二辨气味。辨皮之法，皆以形状比喻，相似名之：曰**荔枝皮**，曰**龙眼皮**，曰**桐油皮**，曰**龙鳞皮**，曰**铁皮**，曰**五彩皮**，曰**朱砂皮**，曰**绉纱皮**。皮以二色，惟野生无定形，总不外结。实、滑、润、净、洁六字为要。桂性直上，身如桄榔，直竖数丈，中无枝节，皮纹直实，肉如织锦，纹细而明者为上桂。然野生者，间有横纹，其形状必苍老坚结，横直交错，斑点丛生，皮色光润，纹细而滑，亦为野生佳品。若横纹多而色红，皮粗纹粗，如荆棘滞手，皆为下品。此辨皮色之大要也。辨气，观其土产皮色，既知其外，又须嗅其气，尝其味，以知其内。辨气亦有六法：如醇、厚、馨、燥、辣、木蝨臭是也。凡试桂闻气，以手摸桂肉数转，闻之即知。如清化桂，则气醇而馨；猛罗桂，则气厚而馨；安边桂，则气馨而不燥；浔桂，或燥或辣，或气如木蝨臭者；亦有气醇而微带木蝨臭者，若收藏年久，燥辣之气消，惟木蝨臭卒不能革除；或有馨香，得人工所制，亦带木蝨气，皆属伪种。要以馨而纯，如花之清香不杂。若似花椒、丁香气而燥，如山奈、皂角气而辣，皆下品也。辨味、嗅气之外，当试以味。试味之法，以百沸汤冲水少许，凉而尝之。当分醇、厚、燥、辣，为四味，且汤汁入口，分辨较鼻嗅更易明，必须味醇厚不燥辣者为最佳。不辣之中，先以水辨其味，曰清，曰浊，曰淡茶色，曰米汁，曰乳汁，曰绿汁，曰白水。凡白水、淡茶色、清者，味必醇。惟米汁、乳汁、绿水，皆有清浊之分。清者味醇，浊者味燥。然红水间，有清浊难分，必尝其味厚而醇者，为野生猛罗之类；味燥者，为钦灵、浔桂之类。绿水亦不一类，如猛罗种，油黑者，水必绿，味多苦。亦有油薄者，水亦不绿；如浔桂之油浓者，则水亦绿，其味必兼燥。清化、安边，其得气清，其油必薄。神桂之油，虽亦厚薄不一，惟五味俱全，有甜辣苦酸，亦有甜馨，而馨总以微带苦酸为正。总之，不得以油之厚薄为定，见水绿红为贵贱，须要别其水之清浊、味之醇燥辛辣，斯可为分辨的确耳。再辨口刀：

（一）清化桂：荔枝皮，朱砂肉，刀口整齐，皮肉不起泡点，不见花纹，皮缩肉不凸，实而不浮，皮肉分明，或皮肉之界有线分之，曰银线，最为清品。

（二）猛罗桂：龙眼皮，或五彩皮，或朱砂皮、绉纱皮。固有肉缩、肉凸、肉不起、泡点不现、花纹正而不浮，亦为正品。

（三）钦灵桂、浔桂（即窑桂）二种：皆粗皮横纹，刀口边口起泡，凸皮缩肉，凸红色，泡点花斑皆燥烈，此为下品。

（四）神桂：桐油皮，龙鳞铁甲，绉纱肉，气厚而馨，味厚而醇，为野生神桂之正品。玉板桂，今之蒙自桂也，片平而厚，边卷而浅，肉色黯黄，皮粗而厚，油脂不多，亦称上品。他如皮色青黄，层卷如筒，亦名筒桂，即今安桂是也。又有官桂一种，桂枝即其枝也，出罗定，形如安桂，味淡性薄，卷作二三层者，皆次。

此辨桂之种类优劣，参考前哲名言，征以实验，约略从形态气味言之，惟效用不及再详。据`郑`君所辨之种，皆非上品。如下品已贱，何必再作伪品，此我`浙`尚无之。

# 杜仲
伪名**洋杜仲**，又名土杜仲，皮红而厚，少丝。按杜仲之木，始出豫州山谷，得中土之精，皮色黑而味辛平，折之有白丝相连不断，兼禀阳明、少阴金水之精气，故《本经》主治腰膝痛，补中益精气，坚筋骨，强志，除阴下痒湿，小便馀沥。若此种洋杜仲，皮色既红，则性味自别，又安可用乎？

`炳章`按：杜仲，乃树之膜皮也。其树之叶作倒矗之卵形，端尖，但能剥杜仲之树干，非高数丈，大可一二人抱者不可。考其年龄，在数十年者，割剖之时间，自五月至九月，过此则不易分剖矣。其皮在根间者，厚松而次；在中段者，皮厚细糯为佳；枝杈以上，皮虽细极薄，效力亦弱矣。产`四川``绥定`、`洛阳`者，体质坚重，外皮细结，内皮光黑，中层丝厚，扯之韧长如丝者，最佳。`巴河`产者亦佳。`贵州`及`鄂`之`施南`、`湘`之`宝庆`等处产者，皮粗质轻，皆次。`浙`之`温`、`台`与`闽`省，质松皮粗，内层丝皮其薄，皆不道地。

# 黄柏
（柏，古字作蘖，今省笔作柏）

黄柏，本出`汉中`山谷，今以`蜀`中产者皮厚色深黄为佳。树高数丈，叶似紫椿，经冬不调，皮外白里深黄色。入药用其根，结块如松下茯苓，气味苦寒无毒。近有一种伪品，色黄而黑，味竟不苦，不知何物假充，用之得无害乎？

`炳章`按：黄柏，`四川``顺庆府``南充县`出者为**川柏**，色老黄，内外皮黄黑，块片小者，佳，可作染料用。`湖南`及`关东`出者，为**关柏**，块片甚大而薄，色淡黄者，次。东洋出者，为**洋柏**，色亦淡黄，质松，更不入药。

# 枳壳、枳实
伪名**洋枳壳**，不知何种果实伪充。或云六七月採小香栾，伪为[枳实]、枳壳；或云採枸橘混充。又`福州`多橘，土人于夏秋间橘子未大，经风雨摇落者，拾而晒之，伪充枳壳，性既不同，误用有害。按《周礼》云：橘逾`淮`而北为枳。今`江`南枳、橘皆有，`江`北有枳无橘，`江西`多枳，不仅逾`淮`而始变也。七八月採者为枳实，九十月採者为枳壳。气味苦酸，微寒，臭香形圆，花自多刺，穰内黄白，皮色深绿，故又名绿衣枳壳。主散留结，胸膈痰滞，逐水消胀满，能泻上焦气分实邪，为治病要药。若以伪品混售，真草菅人命矣。

`炳章`按：枳壳、枳实，为老嫩、大小之分别。`江西``沙河`出者，细皮肉厚而结，色白气清香而佳，`龙虎山`出者亦佳。`四川`出者，名**川枳壳**。色黄肉厚，味带酸，次之。`江``浙``衢州`出者，皮粗色黄，卷口心大肉薄，亦次。`浙江``黄埠`出者，肉松而大，有灯盏之名，更次，洋枳壳者，或即此也。七八月採者，小而嫩、肉厚，干之黑褐色，为枳实；九十月採者，壳大、肉略薄、色白，为枳壳，每个对切为两，皆以翻肚如盆口唇状，须陈久者良。近时有一种臭橘，形亦相似，其气恶浊，不堪入药。

# 化橘红、橘红
按《岭南杂记》「`化州`仙橘」：相传仙人`罗办`种橘于石龙之腹，惟此一株，在`苏泽堂`为最，故`梁`氏家藏`苏泽堂``化州`橘皮，著有「橘红歌」，歌长不录。产清风楼者次之，红树者又次之。其实非橘，皮厚内酸，不可食；其皮厘为五片或七片，不可成双，每片真者可值一金。前朝每年所产，循例具文报明上台，届期督抚差亲随跟同採摘批制。官斯土者，亦不多得。彼土人云：凡近`化州`得闻谯楼更鼓者，其皮亦佳。故化皮赝者多，真者难得。关涵《岭南随笔》有云：`化州`署橘树，一月生一子，以其皮入药，痰立解，后为大风所折，即其地补种，气味更殊。今称`化州`橘红者，率以`增城`各处所出香柚皮伪代之，气味辛温而烈，气虚及有火者，万不可服，服之即有害。昔`丰顺丁`中丞抚`闽`时，赠`化州`橘皮一个，计五片，皮薄，色黯黄，微有毛孔，气香味甘。且语：先君云，此予官`化州`学时，署中槛前一株，每年只产数枚，朝夕调护，宝而藏之。且云近`化州`得闻署中更鼓者，尚可用，舍此皆赝物也。今肆中办有一种皮厚色绿者，皆柚皮伪充，医者处方，幸勿轻率频疏「绿毛化」及「化州皮」等名，徒服伪药，于病鲜济。不如只用陈久橘皮较为稳当，愿与同志商之。

`炳章`按：`梁绍壬`云：`化州`橘树，乃仙人`罗办`种于石龙腹上，共九株，各相去数武，以近龙井略偏一株为最。井在暑大堂左廊下，龙口相近者次之，城以外则臭味迥殊矣。`广西`孝廉江树玉著《橘红辨》谓：橘小皮薄，柚大皮厚；橘熟由青转黄，柚熟透绿转黄。间常坐卧树下，细验枝叶香味，明明柚也，而混呼之曰橘，且饰其皮曰红，实好奇之过云。或有云，近龙井下有礞石，礞石能化痰，橘树得礞石之气，故化痰力更胜。《识药辨微》云：化橘红近日`广`中来者，皆单片成束，作象眼块，或三十五十片，两头以红绳扎成一把。外皮绿黄色，内腹皮白色，周身有猪鬃皮，此种皆柚皮，亦能消痰，此近今名白毛红。又一种为世所重，每扎十片如爪，用`化州`印，名**五爪橘红**，亦柚皮所制，较掌片略佳，究之较真者远甚也。真`化州`橘红，煎之作甜香，取其汁一点入痰盂内，痰变为水，此为上品，如`梁`氏家藏`苏泽堂`橘红，每一个七破，反折作七歧，晒乾气甚香烈，此亦上品也。近今通行有黄色、绿色两种，均七歧对折，质薄有毛，黄色较绿色尤贵，虽非真品，皆属柚皮之类，然用于寒痰、湿痰病尚效。凡属阴火热痰，及肝火烁肺涎痰，皆忌。误用之反增剧，甚则咳血，不可不知也。

# 橘络
橘络，即橘瓤上筋膜。《日华子》谓：口渴，吐酒，煎汤饮之甚效。`张隐菴`云：能行胸中之饮，而行于皮肤，故又能疏达络气。货缺之时，闻价值甚昂。射利之徒，用白莱菔细切如丝，晒乾，以橘皮煎浓汁浸润，再晒伪充，橘络色香，几无以辨。巧则巧矣，如斲丧天良何？

`炳章`按：金御乘云：橘络能宣通经络滞气，予屡用以治冲气逆于肺之脉胀，甚有效。赵恕轩云：通经络气滞脉胀，驱皮里膜外积痰，活血，此其效用之实验也。其产地亦有多种，如出`广东`者，名**广橘络**，色白，条细，蒂少；出`浙江``衢州`，名**衢橘络**，色白，络细长，皆佳；出`四川`者，色白黄，络粗，略次；出`台州`者，名**台橘络**，络细少，带蒂，为最次。

# 内制陈皮、陈皮
`苏州``宋公祠`创制陈皮酱，为理嗽化痰妙药，驰名天下。近`上海`多有伪品，尤而效之，即`福州`亦有伪制假充，味辛辣，虽甜不润，其色粗淡，不堪入药，误服之反见咳嗽，勿用为是。

`炳章`按：《百草镜》制青盐陈皮，即`苏州``宋公祠`之遗法也，能消痰降气，生津开郁，运脾调胃，解毒安神。方用陈皮二斤，河水浸一日，竹刀轻刮去渣白，贮竹筐内，沸汤淋三四次，用冷水洗净，不苦为度，晒之半乾可得净皮一斤。初次用甘草、乌梅肉各四两煎浓汁拌，日晒夜露，俟酥捻碎如豆大，再用川贝母去心四两。青盐三两，研为细末，拌匀，再晒露，候乾取贮。或名**参贝陈皮**，亦同此法。

# 木瓜
伪名**洋木瓜**，大粒长式，光皮黑色，不知何种果实伪充，万不可用。按木瓜处处虽有，当以`宣城`产者为胜，陈久者良，气味酸温，皮薄，色黄赤，味极芳香，能调荣卫，助穀气，平下利腹痛，去湿和胃，及湿痹脚气、霍乱转筋等证。闻又有木桃、木李，形质颇相似，亦可伪充，用者当求真品也。

`炳章`按：木瓜为落叶灌木之植物，干高五六尺，叶长椭圆形，至春先叶后花，其花分红白两种，颇美艳，秋季结实，长圆形。产地首推`浙江``淳安县`，名**淳木瓜**，最佳，外皮绉纱纹，色紫红，体坚结，肉厚，心小，个匀。`湖北``宣城`产者，名**宣木瓜**，体结色紫，纹皱，亦佳。其馀紫秋`巴东`、`济南`等处所产，虽亦有佳种，然不及以上两处之美。`四川``綦江县`产者，名**川木瓜**，质松，色黄，皮粗糙，无细纹，个大而肉薄，亦次。`福建`产者，色黄而大，味香，不入药用。又一种红梨，皮光肉结实者，亦伪充木瓜，不堪入药。如`郑`君所云，木桃、木李，或即此类，宜慎辨之。

# 乌梅
造乌梅法，系取青梅篮盛于灶突上燻黑，若以稻灰淋汁，润湿蒸过，则肥泽不蠹。近有以小李伪造充售，则无益而有害矣。

`炳章`按；乌梅，`杭州`出者，肉厚、核小、色黑、性潮润者，佳。`绍兴``枫桥`出者，性燥、核大、肉薄、色黑微黄者，略次。别处亦出，总要肉厚、色黑、性糯为佳。

# 沉水香
真黑沉香，以`海南``黎峒`所出者为胜，最不易得，次则`真腊`，次则`交`、`广`、崖州等处。入药须取色纯黑、质不枯、硬重能沉于水者为上，半沉者次之。近有以老束香有紫油者伪充，性燥烈，质重不能沉水，误人匪浅。

`炳章`按：《南方草木状》云：`交趾`有密香树，干如柜柳，其花白而繁，其叶如橘，欲取香，伐之。经年，其根、干、枝节，各有别色也。木心与节坚黑沉水者为沉香；与水面平者为**鸡骨香**；其根为**黄熟香**；其馀为**栈香**；细枝坚实未澜者为**青桂香**；其根节轻而大者为**马蹄香**，其花不香；成实乃香为**鸡舌香**。同出一树，皆珍异之物也。《香谱》云：沉水香出`天竺`、`单于`二国，与栈香、鸡骨同出一树，其叶似橘，经冬不调，夏生花白而圆细，秋结实如槟榔色紫，似椹而味辛，树皮青色，木如榉、柳，重实黑色沉水者，即沉香。今复有色黄而沉水者，谓之蜡沉丁。《香传》云：香之类有四：曰沉，曰笺，曰生结，曰黄熟。其为类也有二。沉香得其八焉：曰乌文格，曰黄蜡，曰牛眼，曰牛角，曰牛蹄，曰鸡头，曰鸡腿，曰鸡骨，皆为沉香也。鸡骨香以其枯燥清浮故名，青桂香即沉香黑斑者也。《倦游杂录》云：沉香木`岭`南诸郡悉有之，濒海州尤多，交干连枝，岗岭相接，数千里不绝。叶如冬青，大者合数人抱，木性虚柔，山民或以构茅屋，或以为桥梁，为饭甑尤善。有香者百无一二。盖木得水方结香，多在折枝枯乾中，或为沉，或为煎，或为黄熟。自枯死者，谓之水槃香。今`南恩`、`高窦`等州，惟产生结香。盖山民入山见香木之曲干斜枝，必以刀斫之成坎，经年得雨水所渍遂结香，复以锯取之，刮去白木，其香结为斑点，亦名**鹧鸪斑**，燔之甚佳。沉香之良者，惟在`琼`、`崖`等州，俗谓角沉，乃生木中取者，宜用熏裛，黄熟乃枯木中得之，宜入药用，其依木皮而结者，谓之青桂香，气尤清。在土中藏久，不待刓剔而精者，谓之龙鳞。亦有削之自卷、咀之柔韧者，谓之**黄蜡沉香**，尤难得，此即**伽楠香**也。

《铁围山丛谈》云：香木，初一种也，膏脉贯溢，则其结沉实，此为沉水香也。其类有四：谓之气结，自然其间凝实者也；谓之脱落，因木朽而自解者也；谓之生结，先以刀斧伤之，而后膏脉凝聚其间也；谓之蛊漏，因伤蠹而后膏脉亦聚也。四者以自然脱落为上而其气和，生结蛊漏则其气烈为下焉。其外则有半结半不结，为弄水沉，因其半结则实而色黑，半不结则不实而色褐，有谓之鹧鸪斑是也。复有名**水盘头**，其结实厚者，亦近乎沉水香。但香水被伐，其根盘必有膏脉涌溢，故亦结，但数为雨淫，其气颇腥烈，虽有香气，不大凝实，谓之笺香。三者其产占城国，不若`真腊国`，`真腊`不若`海南``黎峒`，又皆不若`万安`、`吉阳`两军之间`黎母山`，至是为冠绝天下之香，无能及之矣。`范成大`曰：沉水香上品出`海南``黎峒`，亦名**土沉香**，少大块；其次如茧粟角，如附子，如芝菌，如茅竹叶者，皆佳。至轻薄如纸者，入水亦沉。香之节，因久垫土中，滋液下向，结而为香，採时而香悉在下，其揹带木性者乃出土上。环岛四郡果皆有之，悉冠诸蕃所出，尤以出`万安`者为最胜。盖`万安山`在岛之正东，锺朝阳之气，香尤酝藉丰美。大抵`海南`香，气皆清淑，焚一博许，氛翳满室，四面悉香，至煤尽气亦不焦，此南海香之辨也。占城、`真腊`等香，近年又贵，丁流眉来者，予试之，乃不及`海南`中下品。舶香往往腥烈，意味又短，带木性，尾烟必焦。海北生`交趾`者，蕃舶皆聚`钦州`，谓之**钦香**，质重实，多大块，气尤酷烈，难可入药，南人贱之。蓬莱香者，亦出`海南`，即沉水香结未成者，多成片如小竺及大菌之状，有径一二尺者，极坚实，色状如沉香，惟入水则浮，刳其揹带木处，亦多沉。鹧鸪斑香，亦得之于`海南`，沉水蓬莱及绝好笺香中搓牙轻松，色褐黑而有白斑点点，如鹧鸪臆上毛，气又清婉如莲花。笺香出`海南`，香如蝟皮慄蓬及渔蓑状。盖修治时雕镂费工，去木留香，棘刺森然。香之精锺于刺端，芳气与他处笺香迥别。《黎岐纪闻》云：沉水香，俗人以为`海南`宝，牛角沉为最上，细花次之。粗花又次之。其有成片者，浑沌形类帽者，为帽头沉；虫蚀而有虫空者，为虫口沉，象形取义，各不同也。又有一种曰**飞香**，如牛筋飞、大练飞、苦瓜飞、麻雀飞等。其形各殊，命名亦异。然飞香内亦有牛角沉、细花、粗花之分，未可概论，大概各香以沉水不沉水分贵贱耳。然香之出也有神，`黎`中人往往于山内偶遇香，用草缚其树以作记，急取斧斤砍之，及再至其处，则草移别树，而原香亦不可复得耳。

综观诸贤辨香之产地、结香之原因、香类之鉴别，已阐发无遗，毋庸`炳章`再辨矣。兹据前贤所名牛角沉，即今之墨沉，最上品是也。所谓**鹧鸪斑**、**蓬莱香**、**帽头沉**、**虫口沉**，即今之**将军帽**、**鱼片沉**之类是也。今之所谓**毛沉**者，实为前贤所谓香外削去之木也，为最次，不入药用，不可不知也。

# 降真香、降香
降真香以舶上来者为番降，色紫而润，最为真品。近市肆竟以苏木煨半透伪充。苏木虽似降真，但降真气味辛温，能止血；苏木气味甘平，能破血。性既相反，功又悬殊，用者宜细辨之。

`炳章`按：`朱辅山`云：真降本出`南海`山中，今溪峒僻处所出者，似是而非，劲瘦不甚香。《真腊记》云：降香生丛林中，番人颇费砍斫之功，乃树心也，其外白皮厚八九寸，或五六寸，焚之气劲而远。《稽含草木状》云：紫藤，长茎，细叶，梗极坚实，重重有皮，花白子黑，其截置烟焰中，经久成紫香，可降神，故名**降香**。按`纪`氏所说，与前说稍异，岂即`朱`氏所谓似是而非者乎？抑`中国`出乎？与番降不同乎？`郑`君所云或南降乎？惟苏木混充，恐非事实。盖降香色紫黑坚致，气香，有辛辣气。苏木色黄微红，质脆松，气微香，如柏树气，形色气味，皆有不同，且降香出货亦多，价值低廉，恐不易混充耳。

# 乳香
乳香，一名**薰陆香**，苦温辛香，善窜入心，活血舒筋，生肌止痛，能通行十二经。西出`天竺`，南出`波斯`等国。圆大如乳头，明透者良，为疡科要药。今市肆多以枫脂、松脂混充，误人不少。

`炳章`按：乳香出暹罗等处，为薰陆树之脂，以透明黄亮、形如乳头者为滴乳香，最佳。去油，以水煎烊，去底脚皮滓，投入冷水内，乳香则凝结成颗粒如黄豆，沉于水底，油得如脂，则浮于水面去之，以此制法，为最道地。炒之则油仍不净，且增火气。又一种名包乳，色黄如粉屑，砂石搀和甚多，价虽较廉，然货次，不堪药用耳。

# 梅冰片
伪名**樟片**，即樟脑，用西法提出伪充。按冰片，《唐本草》名龙脑香，以白莹如冰，及作梅花片者为上品。气味辛苦微寒，无毒，故喉症、目疾、痔疮、外科多用之，且功能通诸窍，散郁火。若樟脑之性辛温，判若天渊。更有一种熟老片，系将洋樟片搀用，以伪乱真，害人匪浅。近日黄三仙，且有陶黄研末搀入者，此又不可不知矣。

`炳章`按：梅冰，一名**龙脑**，产大泥者，色白光亮，片薄，最佳。文莱出者，色亦白，光略呆，略次。呷喇叭出，色呆，片厚，有木屑搀杂，次。麻城丁家路、吕宋龙门泊等处出，皆次。`广西``百色县`蒸熬大枫叶，以炼液结晶成粉，为制冰片之原料，曰**艾片**，亦伪作冰片，惟治疥疮，能杀虫，辟臭秽亦佳，只可作外治药用，凡合丸散内服药及眼药内，切不可充用，有毒，用之害人匪浅。又一种樟冰，用樟脑同薄荷升炼，亦只能用于杀虫疮药，重要丸散亦不可用，此皆伪货也。《化学易知》云：龙脑亦树液也，树上钻空，其汁流出而自结，取而蒸之即得。但其性与樟脑不同，更能飞散香气，颗粒皆不同，此为长方形，樟冰为八面形。龙脑原质比樟冰多轻气二分。大抵真者别头梅、二梅、三梅，以片之粗细分贵贱耳，惟四梅片细，质不纯，为最次，不宜合药用。再冰片忌与酒同服，若与酒同服钱许，即正气散乱，血脉沸腾，必致七窍流血，须臾而死。凡中其毒者，宜即饮新凉水，毒自解。

# 琥珀
琥珀出西番、南番，及松树、枫木津液坠地，多年所化。色黄而明莹者，名**腊珀**；色若松香，红而且黄者，名**明珀**；有香者，名**香珀**。出`高丽`、`日本`者，色深红。凡中有蜂、蚁、松枝，形色如生者，尤好。当以手心摩热，拾芥为真，气味甘平，无毒，能安五脏，定魂魄，消瘀血，通五淋。近有以松脂伪造混售，松脂气味苦温，性不同则功自别。

`炳章`按：《南蛮记》云：`宁州`有`折腰峰`，岸崩则蜂出，土人烧治，以为琥珀。常见琥珀中有物如蜂形，此说亦难凭信。《列仙传》云：松柏脂入地，千年成为茯苓，茯苓化为琥珀。今`泰山`出茯苓而无琥珀，`益州``永昌`出琥珀而无茯苓，亦无实据。或言龙血入地为琥珀，或言虎死时，目光沦入地生琥珀，故又名虎魄，此属无稽神话，更无价值可言。《元中记》言：松脂入地为琥珀。《广志》云：`哀牢县`生有琥珀，生地中，其土及旁不草，深者八九尺，大者如斛，削去外皮，中成琥珀，初如桃胶凝结成也。《滇志》云：`云南``丽江`出者，其产地旁不生草木，深八九尺，大者如斗，削去外皮，中成琥珀。红大明透者为血珀，最佳；黄嫩者力薄，为金珀，次之。今蛮地莫对江猛拱地产此，夷民皆凿山而得，与开矿无异。《滇南杂志》云：琥珀产`缅`、`爨`诸西夷地，以火珀及杏红血珀为上，金珀次之，蜡珀最下，供药饵而已。又云：珀根有黑，有白，有如雀脑。据诸家所说，最属矿物质无疑。《化学易知》云：琥珀为地内变化之松香，内含数种松香之质。`史廷颺`说琥珀云：琥珀为松柏等脂液埋置土内，日久遂成化石，虽云矿物，仍胚胎于植物者也。其成分纯属有机化合，平均百分中含炭素七八.九四、水素一。.五三、酸素一。.五三，又往往有小虫肢体混合其内，是必当时虫类飞行，适触流动状之脂液中，陷入不复得脱（《南蛮记》所说，或此类欤），遂并而为一焉。色黄而赤，又有呈褐色者，艳红与黑，殆所罕见，则体为不规则状，多小颗。`德国``柏林博物馆`所藏重量达十八磅，洵世界最大之产物也。性脆为半透明体，重量极低，与水相若，倘置于一另五、一另九之海水中，则浮而不沉。硬度二乃至二五，较石膏犹过之；以铜片擦之，则易损伤；以布摩之，生强电气，能引纸片、毛发等，但传热极钝；加热至摄氏百五十度而始柔软，二百度至三百度而始溶解；若投于火，最易燃烧，放黄焰与香气，其残馀之灰烬，适如海绵状之炭物质，亦一奇观也。其生产地在`北德`之`波罗的海`滨，就`中摩麦旦泽`间，产额最多。其状态可分为二：其一属第三纪之下部渐新统，与褐炭层俱现，为母床，其二过海波之冲击，及风雨冰雪之作用，离母床，杂海沙而漂积。其产于海滨者，称海琥珀，质纯而均，历久不变色，比之山产实远过之。一千八百六十年顷，`撒谟兰岛`发见琥珀母床后，其坑道近傍常有天然露出者，与前纪之海滨产，同为`北德`之特色，此系`德国`产之琥珀。科学之研究也，更据`中国`产之琥珀，以药用者之鉴别，以深红明透。质松脆者为血珀，最佳。`广西`产者，色红明亮为西珀，亦佳。黄嫩者次之，金珀更次。`厦门`产者，色淡黄有松香气，为洋珀，更次。他如`云`、`贵`边省，人死以松香榇填材底，伏土深久，松香由黄转黑，土人名曰**老村香**，以充琥珀，年久古墓中往往发见之，然色黑，无神光，仍含松香气，为最次，不入药用。欲辨真伪，试将琥珀摩擦之，能发电气拾芥者真，伪者不发电气，放樟脑臭。置酒精中最易浸入，以刀削之成粉。凡安心神、定魂魄，宜生用，与灯芯同研，去灯芯。眼科宜入豆腐内煮用。

# 茯苓
茯苓，当取整个切片，照之微有筋膜者，真，切之其片自卷，以结白为上。近来有一种镜片，多以米粉和苓末假造混充。闻又有以米粉包裹松根造成整个者，亦宜细辨。

`炳章`按：`宗奭`曰：茯苓生于多年大松之根，乃松之精气盛而抑郁，发泄于外，结为茯苓，故不抱根，离其本体有零之义也。精气不盛，止能附结本根，既不离本，故曰**茯神**。《淮南子》云：千年之松，下有茯苓，上有菟丝。`宗奭`曰：上有菟丝之说，甚为可信。`时珍`曰：下有茯苓，上有灵气如丝之状，土人亦时见之，非菟丝也。《典术》云：松脂入地，千年为茯苓。望松树赤者，下有茯苓，此皆言天然野生之茯苓，其生长在十年或数百年不等，得松之精气足，其皮黑皱，其肉坚致结合，不论何地产，皆为佳品。惟`云南`产，天然生者为多，亦皮薄起皱纹、肉带玉色、体糯质重为最佳，惜乎出货不多。其他产`临安`、`六安`、`于潜`者，种苓为多，其法用本地天产鲜茯苓，捣碎如泥，种于肥土山叶茂松根上。先将松根傍离根二尺余，掘去泥土至见松根，将茯苓屑每株约一两，以竹箬裹附松之支根上，阅半年，施肥料一次，至三年起掘，则成二三斤重量之茯苓。然其生结不在原种根上，随气息止而结苓，往往有种于西杈根而结苓在东杈根，间有种而不结者。且松根下结苓，而叶必萎黄，或发红色，此即松之精气，收聚凝结为苓也，故土人望而即知其谓有苓。种苓外皮松浮而厚，内肉松而不坚结，色白无神，即种苓也，为次。凡茯苓有筋者去之。`雷斆`云：茯苓有赤筋者，误服令人目中有星，多服致目盲，服茯苓者注意之。

# 茯神
茯神，真者木心，或在旁，或在中，亦不止一心，切开有筋膜者是也。假者木心在中，且止一心，而无筋膜。

`炳章`按：茯神，即[茯苓]之抱木中心者。茯苓乃得松之气，自作块而大，不附著根，其抱根而生者，茯神也。其馀鉴别法详前茯苓条下。

# 血竭、麒麟竭
血竭，一名**麒麟竭**，甘、咸，平。色赤专入血分，散瘀生新，止痛生肌，善收疮口。《南越志》云：麒麟竭是紫矿之脂也，出南番。欲验真伪，但嚼之不烂如蜡者为上，磨之色透指甲者方真。今有以海姆血伪充者，味大咸，有腥气，不堪入药，须明辨之，毋为所误。

`炳章`按：`苏恭`曰：麒麟竭，树名渴留；**紫矿**，树名渴禀，二物大同小异。`马志`曰：二物同条，功效亦别。紫矿色赤而黑，其叶大如盘，矿从叶上出（`炳章`按：紫矿俗名**紫草茸**，乃此树上虫所造成，故《纲目》列入虫部）。麒麟竭色黄而赤，从木中出如松脂。颂曰：今南番诸国及`广州`皆出，木高数文，婆娑可爱，叶似樱桃而有三角。其树脂从木中流下，滴下似胶饴状，久而坚凝，乃成竭，色作赤色。採无时。旧说与紫矿相类，而别是一物，功力亦殊。《一统志》云：血竭树略似没药树，其肌赤色。採法亦于树下掘坎，斧伐其树，脂流于坎，旬日取之。多出`火食国`。考诸家辨正，血竭确别有一物，惟《南越志》言是紫矿之脂，或亦传讹之辞。总之，血竭色要鲜红有光，质体要松，试之以透指甲者为真，以火烧之，有赤汁涌出，入纸无迹晕，久而灰不变本色者为麒麟竭，最佳。色紫黑、质坚、外竹箬包裹者为鞭竭，略次。伪者以松香火漆做成，入火滴纸有迹晕，宜辨之。

# 阿魏
阿魏，辛平，入脾胃，消肉积，杀细虫，去臭气。出西番，木脂熬成。气味极臭。试取少许，安铜器一宿，沾处白如银汞者真。今人多以胡蒜白伪造之，用者不可不慎。

`炳章`按：《新疆杂记》云：阿魏，伞形科之多年生草本也，高三四尺，茎径寸许，叶淡红色。五六月间，花丛生于顶，如茴香，气非常之臭，偶一沾之，数日不能去。其液名**阿魏精**，人取之贩卖，每斤价钱八钱。根茎如萝卜，径三四寸，长尺余，人取之以熬膏，每斤价钱三四钱，此即真阿魏也。《五杂俎》云：黄金无假，阿魏无真。皆状其得之之难，而不知`新疆``塔城``伊犁镇`西，以及`迪化`之`孚远`、`奇台`等处，遍野漫山，直有用之不竭之势，牵羊、毒羊之说，尤为谬妄矣，且产于`伊犁`者，其味特香，尤为奇品。《觚賸》云：诺皋载`波斯国`出阿虞，长八九尺，皮色青黄，三月生，叶似鼠耳，断其枝汁如饴，久而坚凝，名阿魏。本草亦从之。近有客自`滇`中来，言彼处蜂形甚巨，结窝多在绝壁，垂如雨盖。`滇`人于其下掘一坎，置肥羊于内，令善射者飞骑发矢，落其窝，急以物覆坎，则蜂与羊相刺扑，二者合併，取出杵用，是名阿魏。所闻特异，此说谬妄，不能取信，附录以待考正。据诸家本草亦多从植物类而生，并无此议。考近今市用色黄溏者，曰**溏魏**，佳；黑者，名**砂魏**，次。按阿魏有三试法：以半钱阿魏安于铜器中一宿，有魏沾处如银者，真；以一钱入五豆草自然汁中一宿，至明日如鲜血者，亦佳；一钱安柚树上，立乾者，亦佳。

# 天竹黄
天竹黄，生`南海`镛竹中，此竹极大，又名天竹。故`宗奭`云：是竹内所生，如黄土，著竹成片者，今剖诸竹内，往往得之。按`李时珍`有言：竹黄乃大竹之精气结成，其气味功用与竹沥同，而无寒滑之害。气味甘寒，凉心经，去风热，清痰火。真者难得，故肆中有伪品，或云即土石所造，色杂不可辨，用者不可不慎也。

`炳章`按：`李时珍`《本草纲目》「释名」条下，採注吴僧赞宁《笋谱》云：天竺生`南海`镛竹中，又名**天竹**，此竹极大，其内生黄，可以疗疾。本草作`天竺`之竺，非矣。`李息斋`《竹谱详录》云：镛竹出`广南`，绝大，内空，节可容二升，`交`、`广`人持以此量出纳。竹中有水，甚清洁。溪涧四月后，水皆有毒，惟此竹水无毒，土人陆行皆饮用之；至深冬则凝结竹内如玉，即天竹黄也。可疗风痫疾。又如相迷竹，生`黄州`，状与镛竹大同小异，中亦有黄，堪作丸治病，然力不及镛竹云。`沈存中`《笔谈》补云：`岭`南深山中有大竹（即镛竹），内有水，甚清澈，溪涧中水皆有毒，惟此水无毒，土人陆行多饮之。至深冬则凝结如玉，即天竹黄也。昔`王彦祖`知`雷州`时，盛夏至`官山`，溪涧水皆不可饮，惟剖竹取水，烹饪饮啜，皆用竹水。次年被召赴`关东`行，求竹水不可复得，问土人乃知至冬则凝结，不复成水。适是夜野火烧林，木为煅烬，惟竹黄不灰，如火烧兽骨，色灰而轻。土人多以火后採集，以供药品，不若生得者为善，因生时与竹节贴牢，不易取凿耳。`沈`、`李`二公所说竹黄，确是近今天生之老式竹黄。

又考`日本`《竹谱》云：竹实酥、竹膏，皆`汉`之天竹黄也。因竹枯，筒中之露水由湿热凝结如面粉者，名**天竹黄**。`田中方男`云：此物系生于竹节间凝结物，大抵由纯粹玻石而成。于东`印度`、`中国`，以供药剂之用，价甚贵。用于胆液性之呕吐痰痫、血痢、痔疾及其他相类之证。《林氏本草》云：竹条中之黄，乃竹所含有之乳汁液，干而凝结者，性与新竹之甘味液相同。至于老竹则色液俱变，结为坚块，恰如一种浮石，有异味，而收敛异常，俨如已烧之象牙，`印度`名之曰**竹糖**，`汉`医名曰**竹黄**。《植物字汇》云：若竹干过于坚密，则其节中以得太阳之温度，而次第凝结之故，自然滴液如蜜，即古来所传竹实酥也。法《大字书》云：竹节间，有名`他伯希尹尔`者，为玻石质，而杂以灰石质少许及有机性之物质，是昔所最珍奇者也。由是观之，则老竹节间所潴留之甘液，次第凝结为砂石状者也，其性为玻石质。玻石质者，木贼、麦稗等之坚质所具之质也。本邦九州，竹中有液者甚多，特`萨州`竹中，出有砂石状之物，迄七八月割之则出水，十月、十一月则成砂块，灰黄色。

综观东西洋诸学说，其名虽有竹实酥、竹膏等之异，辨其生成形态，与`沈`、`李`之发明，亦相吻合，然亦足资参考，以补我`中华`旧有本草之所未详，比较现行老式片天竹黄一一符合。余如《大明》云：此是`南海`边竹内尘砂结成者。`宗奭`曰：此竹内所生如黄土、著竹成片者。`马志`曰：天竹黄生`天竺国`，今诸竹内往往得之，多烧诸骨灰及蛤粉等杂之者云云，大抵如近人云人造者。依据此说也，近时作伪者，不独以蛤粉等制造，甚至有用水门汀伪造者，可谓天良伤尽者也。然伪造形态易于鉴别，与天然生成者，形色不同耳。

# 朱砂、丹砂
丹砂，始出`涪州`山谷，今`辰州`、`锦州`及`云南`、`波斯`蛮獠洞中、石穴内皆有，而以`辰州`为胜，故又名**辰砂**。大者如芙蓉花，小者如箭镞，研之明净鲜红，斯为上品。近今市肆有以铅丹搀入朱砂，又用代赭搀入辰砂，贻害多矣。

`炳章`按：朱砂体质极重，鲜红、朱红色至褐红色之粒块，亦有成细小透明之斜方之结晶体者，或为红色粉末。有时含有机物，则颜色殆黑不明亮，俗为阴沙，实内含有锑质，或铁质、铜及各种硫化物矿相伴，不堪入药。`周去非`云：据《本草》金石部，以`湖南``辰州`所产为佳，虽今世亦贵之，今辰砂乃出`沅州`，其色与`广西``宜州`所产相类，色鲜红微紫，与`邕州`砂之深紫微黑者大异，功效亦相悬绝。盖`宜山`即`辰山`之阳故也。虽然宜、辰朱砂虽良，要非仙药。尝闻`邕州``石江`溪峒、`归德州``大秀墟`有金缠砂，大如箭镞，而上有金线缕文，乃真仙药，得其道者，可用以变化形质，试取以炼水银，乃见其异。乃`邕州`烧水银，当朱砂十二三斤，可烧成十斤，其良者十斤真得十斤，惟金缠砂八斤可得十斤。不知此砂一经人力，形质乃重，何哉？是砂也，取毫末而齿之，色如鲜血，诚非辰、宜可及。惜乎出产不丰，不能分销全国耳。今所通行者，皆`湖南``辰州`及`云南`、`贵州`出者，苟能片大而薄，如镜面光亮，色紫红鲜艳明透者，为镜面砂，亦佳。如整粒者，为豆砂，能起镜面光艳，亦佳。细如粉屑者，为米砂，略次。如呆色紫暗不明亮者，即阴砂，内含锑质或铁质，为更次，不宜入药用。

# 硇砂
`时珍`曰：硇砂，性毒，服之使人硇乱，故名。恭曰：硇砂出`西戎`，形似牙消，光净者良。苏颂曰：`西戎`来者，颗块光明，大者有如拳，重三四两，小者如指而入药。近有一种如秋石，味咸；又一种如猪肝色，有星点，不知是何石所混充，皆为赝品，不用为善。

`炳章`按：《石雅》云：硇砂者何？即**绿化阿麻尼亚**是也。或作**䃩**。方书一名**狄盐**（《日华子本草》），一名**北庭砂**（《萧炳四声》），又名气砂（《图经本草》），或作硇砂。硇砂古以出`北庭`为显，故名**北庭砂**。`北庭`即`西域``火州`，在`汉`为东师前王地，`隋`为`高昌`，`唐`置`西州`，`宋`时`回鹘`居之，`元`时始名`火州`。《明史》云：其地多山，青红若火，故名`火州`。《方舆纪要》云：火焰山在`柳陈`城东、连互`火州`，是`火州`殆以火焰山得名也。《高昌国传》云：`北庭`山中出硇砂，山中常有烟气涌起，无云雾，至日光焰若炬火，照见禽鼠皆赤。採者着木底靴取之，皮底者即焦。下有穴生青泥，出穴外即变为砂石，土人取以治皮。苏颂《图经》云：今`西凉`夏国及`河东``陕`边州郡亦有之。`西戎`来者，颗粒光明，大者如拳，重三四两，小者如指。边界出者，杂砂如麻豆粒，彼土人为之气砂。《方舆纪要》谓：`兰州`南四十五里，有硇砂洞，出硇砂。又`太原府``河曲县`西五里，有火山，上有硇砂窟，下有气砂窟。若然则硇砂亦出内地边界矣。然而碎如麻豆又杂砂石，则疑与西土来者精粗或异矣。于今所见形块粗末，色带黄赤，味辛咸，多孔，遇火白烟如云起，古曰**气砂**。洵可谓名符其实矣。《新疆矿产调查记》云：硇砂产`于阗`之`鲁村``达尔乌兰布孙山`及`拜城``硇砂山`者，为红硇砂；产于`库车`者，为白硇砂。《新疆杂记》云：硇砂产`于阗``硇村``达尔乌兰布孙山`及`拜城`之`硇砂山`、`库车`之`大鹊山`。`徐星伯`云：其山极热，望之若列灯。取硇砂者，春夏不敢近，惟严冬时取之，入山採取，亦必去其衣肌，着以衣包，仅露二目。至洞内凿之，不过二时，皮包已焦。取出砂石，每千斤得纯砂石少许，着石上红色星星。携此必用瓦坛盛之，但坛不可太满，满则受火气熏蒸，致于破裂。硇砂善挥发，受风、受湿，皆可挥发净尽，故坛藏必须密闭。贾人在此时，行数日，遇天气晴明无风时，则稍揭其封口，以出火气。又云：运`库车`时，曾携数十坛，行抵`伊犁`，则石皆化为黄粉，而纯砂不见矣。若白色成块者不易化，可以及远，内地所谓硇砂即此是也。以上所辨为上品之淡硇，内地不能可得。近今所通行者，皆咸硇、石硇，为不道地。亦有高下不同，如色如朱砂，或淡红起镜面，西土产者佳；如猪肝色者，名**猪肝硇**，或曰**洋硇者**，次之。`山西`出者为**石硇**，亦次。`陕西`出者为**香确**，红色者，亦佳。`湖`、`广`出者为**咸硇**，又名江砂，其色要白者佳，食盐色者次。

# 风化硝、芒硝
风化硝，乃芒硝用萝卜煎炼去咸味，置之风日中，吹去水气，则轻白如粉，故名**风化硝**。市肆中有以玄明粉伪充者，殊不知玄明粉是用朴硝、芒硝，以甘草煎过，置泥罐中用火升煅。制法既别，功用悬殊，误人不浅。

`炳章`按：风化硝乃皮硝所提炼而成。皮硝又名朴硝，产于`江`北、`通州`、`山东`，生于斥卤之地，经冬令西北燥风冷气凝结成硝，扫取即名皮硝。再以皮硝入水煎烊，去杂屑，经宿凝结，状如盐末，名曰**朴硝**，再以水煎，澄去渣滓，入萝卜数枚同煮熟，倾入盆中，经宿则凝结成白硝如冰。其表部生有细芒如锋者为**芒硝**。其生牙似圭角，作六角稜，纵横玲珑，名**马牙硝**。又以其似白石英，故又谓之英硝。其再以萝卜汁煎炼，至去咸味为甜硝。置风日中吹去水气，则轻白如粉，即风化硝是也。若同甘草汁煎过，鼎罐升烧，则为元明粉也。

# 赤石脂
赤石脂始出`南山`之阳，及`延州`、`潞州`、`吴郡`山谷中，今四方皆有。乃石中之脂，故揭石取之。以色如桃花，理腻黏舌缀唇者为上。为少阴肾脏之药。又色赤像心，甘平属土。近有伪品，即黄土混充，色粗不能黏舌，勿用为要。

`炳章`按：`时珍`曰：膏之凝者曰脂，此石性黏，能固济炉鼎，盖兼体用而名也。石脂有五色之分。赤石脂原出`济南`，今`苏州`、`馀杭`亦出，性不甚佳。《石雅》云：石脂即垩土。垩，白土也。方书名其石脂者具五色。今以赤白二种验之，亦高岭之类，其赤者殆即所谓红高岭也。`吴`地`馀杭`山有白垩，色如玉，甚光润，号曰石脂，则白石脂即白垩，愈无疑矣。赤石脂色淡红如桃花色，细腻滑润者佳。近有新式石脂，色赤质粗，不细滑。不知何种土质，其次无疑，不可入药。

# 珍珠
伪名**药珠**，每用`上海`假珠或`广东`料珠伪充。若研为粉，更难辨识。按珠类不一，入药当以蚌珠为贵，不用首饰及见尸气者，宜拣新完未经钻缀之珠，以人乳浸三日煮过，方可捣研。一法以绢袋盛入豆腐内，煮一炷香，不伤珠质，研细如粉，方堪服食。不细则伤人脏腑。古方外证多用，汤药罕用。近人汤剂喜用苏珞珠，又岂料为假珠所欺诳乎？用者慎之。

`炳章`按：《范成大虫鱼志》云，珍珠出`合浦`海中有珠池，蜑户投水採蚌取之。相传海底有处所如城郭，大蚌居其中，有怪物守之不可近。蚌之细碎蔓延于外者，始得而採之。《岭表录异》云：珠池，在`廉州`边海中有洲岛，岛上有大池，谓之珠池，每年刺史亲监珠户入池採珠，以充贡赋。皆採老蚌取而剖珠。池在海上，其底与海通，其水乃淡，深不可测也。土人採小蚌肉作脯食，亦往往得细珠如粱粟（即今之廉珠也）。乃知珠池之蚌，随其大小，悉胎中皆有珠矣。而今之取珠蚌者，云得之海边，不得于池中也。其北海珠蚌种类小，土人取其肉，或有得珠者，色黄白不甚光莹（或即今之药珠也）。蚌中又有一种江瑶者，腹亦有珠，皆不及`南海`者奇而且多。`宗奭`曰：`河北`溏潆中亦有珠，圆及寸者，色多微红。珠母与`廉州`者亦不相类。但清水急流处，其色光白；浊水及不流处，其色暗也。《熊太古冀越集》云：《禹贡》言`淮`夷蠙珠。后世乃出岭甫。今南珠色红，西洋珠色白，北海珠色微青，各随方色也。予尝见蜑人入海，取得珠子树数株，状如柳枝。蚌生于树，不可上下，树生于石，蜑人凿石得树以求蚌，甚可异也。《南越志》云：珠有九品，以五分至一寸八九分者，为大品，有光彩，一边似镀金者名铛珠，次则走珠、滑珠等品也。《格古论》云：南番珠色白圆耀者为上，`广西`者次之，北海珠（即药珠）色微青者为上，粉白油黄者下也。西番马价珠为上，色青如翠，其老色夹石粉青油烟者下也。凡蚌闻雷则㾭瘦，其孕珠如怀孕，故谓之珠胎。中秋无月，则蚌无胎。《左思赋》云：蚌蛤珠胎，与月盈亏是矣。`陆佃`云：蚌蛤无阴阳牝牡，须雀蛤化成，故能生珠，专一于阴精也。龙珠在颔，蛇珠在口，鱼珠在眼，鲛珠在皮，鳖珠在足，蛛珠在腹，皆不及蚌珠也。据近时市上所通用，最上者为**廉珠**，即`廉州``合浦县`珠池所产，粒白如粱、如粟，色白光滑有宝光。其次曰**药珠**，种类甚多，即北海所产，色白黄有神光者亦佳，惟色黑质松者为最次，不入药用。

# 蟾酥
蟾蜍生于江湖池泽间，其眉间白汁谓之蟾酥。以油单纸裹眉裂之，酥出纸上阴乾用；或以蒜及胡椒等辣物纳口中，则蟾身白汁出，以竹蔑刮下，面和成块，干之。闻有一种假酥，系面粉及别药伪造，万不可用。

`炳章`按：按《鲍叔真医方约说》云：蟾酥乃治诸毒之要药也，制合得宜，傅、服皆可用。蛤蚆皮即蟾皮也，大能收毒外贴，不可缺也。《嘉兴县志》云：宫中用蟾酥锭，于每年端午日修合。各坊车虾蟆至医院者亿万计，往时取用后率毙，盖两目俱废，不能跳跃也。东山朱公典院事，命止刺其一偏，得苏者甚多。此事似微，然发念甚真，为德不浅。`王文谟`《碎金方》取蟾酥法：先将牙皂角三两，煎水三沸，旋候冷，用大口瓮或缸盛水，将癞虾蟆不拘多少入中，以稀物覆之，勿令跳出。过一宿，其酥即浮水面。若未浮，其酥即在身上矣。可用竹刀刮下用之。《本草明辨》云：端午日以大蛤壳未离带者，合于虾蟆眉上肿处，用力一捻，刚酥出壳内，贮于油纸候乾。`江`南出者为**杜酥**，要无面块、神色起亮光者佳。`无锡`出者，中有竹节痕；`浙江``杭`、`绍`出者，为片子酥，粉质少者亦佳；`山东`出者为**东酥**，色黄黑味麻辣，不上二层之货。盖酥本无定色，但验其粉之轻重为衡。如看成色，以水一碗将酥化开，放入水，如乌见水即变色，水面有泡沫者真。伪真见水不动，而粉质渐露矣。

# 蕲蛇
真`蕲州`所产之蛇，龙头虎口，黑质白花，肋有二十四个方胜文，腹有念珠斑，口有四长牙，尾有一佛指甲，长一二分，胸形如连珠。市肆有用本地白花蛇伪充，欲辨真伪，但视蛇虽乾枯，而眼光不陷者为真。故`罗愿`《尔雅翼》有云：蛇死目皆闭，惟蕲蛇目开如生耳。

`炳章`按：《虞初广志》云：蚺蛇大者达十馀丈，围可八九尺，为蛇中之最大者，故又名**王蛇**，属动物学蛇类中之阔口类。其部分之构造，头部以下，躯干及尾，无显然之判别。皮肤中含有色素，成特有之体色，外皮半脱数之，谓之蛇脱。此系蛇类之特别机关。因蛇类外皮无生长之力，故苟躯干增大，势必脱去之也。心脏具二心耳，一心室，故生理学上之消化作用欠缺，而血行迟缓，其所以成冷血动物者此也。此蛇腹部之下，尚存有后足遗蹟，由动物学之历史考之，可知其脱变之迹。现多产热带诸地，`岭`南亦著，皆夙以为贡品。如《唐书·地理》所谓：`广州`土贡鳖甲、蚺蛇是也。常栖树上，虽无毒齿，而筋肉强大，能咬杀人畜。候獐鹿过者，吸而吞之，至已溶化，即缠束大树，出其头角乃不复动。土人每伺而杀之。其所以能吞较己大之动物者，即以此蛇无胸骨，而体中筋肉可任意张缩也。《金楼子》有《楚辞》云「蛇有吞象其大如何」之句，或谓指巴蛇，或云即指此也。《埤雅》云：蚺蛇尾圆无鳞，身有斑纹，故如暗锦缬，似鼍行地，常俯其首。胆随日转，上自近头，中自近心，下自近尾。蚺蛇肉，俗谓食之辟蛊毒。其牙长六七寸，土人云：利远行，避不祥。每枚值牛数头，其说亦见于《括地志》。然最贵者为胆，能疗疾。`唐`时敕令`桂`、`贺`、`泉`、`广`四州轮次以进。`段公路`亦云：`广州``南海县`，每年端午日，尝取其胆贡进。蛇则诸郡採送事参亲看出之。郑重如此。实则由身中具一种特别之液体，利去风湿诸疾。其皮性坚韧，或鞔鼓。今`潮州`亦有为之者，其声绝类象皮鼓。盖蚺蛇全体殆无一非有用之材也，故《叔夜养生论》云：蚺蛇珍于`越`土。而《南裔异物志》亦云：蚺惟大蛇，既洪且长，彩色驳荦，其文锦章，食豕吞鹿，腴成养创，宾亨嘉食，是豆是觞，皆驳之也。《特晋中兴书》所云：`颜含`嫂，病困，须蚺蛇胆不能得，`含`忧叹累日。忽一童持青囊授`含`，乃蛇胆也。其他如《簪云楼杂记》云：`沈`公某，其乡人也，明`万历`间巡抚`滇南`，初至，文武来谒，有参将貌甚丑陋，厥首仅存白骨，绝无额、准、辅、颐，惟目光烁烁腾注。公大惊，独留问故，自言兹地蚺蛇，千岁以上者高数丈，亘四五里，恒宵游，遇豺虎诸兽则吸而吞之，其于人亦然。某曾夜归，觉为风摄去，蹶趋如坐丹炉中，万火齐发，腥秽且逼人。某疑入蚺蛇腹矣。亟抽刀割之，约厚五六寸，任此蛇撼天抢地，奔跃数十里外，经时才出，而此蚺蛇己死。某通体殷红，颊上皮肉俱尽，倦而寐，及寤始疼，阅半载方愈。此约长五里，山中人竞取脂燃灯，鳞火如笠云。据前辨蚺蛇，乃产两`广`深山热带地者，故其形甚大。我`浙江``金`、`衢`、`严`等所产亦多，惟大者绝少。是蛇一日中惟午时闭眼。其捕法，以长竹竿端绳圈，打于丛草上，如下有蚺蛇，则草经打摇动，而蛇遂直立欲扑状，即以绳圈套于蛇身抽紧，则蛇将绳缠紧，遂持竹竿于石上，将竹竿压于蛇上，以利刃剖蛇腹去肠脏，以竹枪撑而晒乾，惟胆亦取出收藏，以作药用。`郑`君有言：以白花蛇伪充，白花蛇甚小，重不及两。干蚺蛇大者十馀两，小者五六两，断不能可充。且白花蛇价昂蚺蛇十倍，惟初生小蚺蛇充白花蛇，或亦合理，惟斑纹亦有不同耳。

# 红点蛤蚧、蛤蚧
蛤蚧生于`岭`南山谷及城墙或大树间，形如大守宫，身长四五寸，尾与身等。自惜其尾，见人取之，多自啮断其尾而去。药力在尾，尾不全者不效。《北户录》云：其首如蟾蜍，背绿色，上有黄斑点，如古锦纹，其声最大。`苏颂`云：入药肆须雌雄两用最灵。或云阳人用雌，阴人用雄。`雷斆`曰：雄为蛤，身小尾粗；雌为蚧，皮细口尖，身大尾小。气味咸平，有小毒。治虚劳嗽喘，助阳益精，大有奇功。`李珣`曰：凡用须炙，令黄色，熟捣。口含少许，奔走不喘息者为真也。今市肆有一种红点蛤蚧者，有大毒，万不可服。用者须拣尾全者，细验皮色有无红点，方可入药。

`炳章`按：《檐曝杂记》云：蛤蚧，蛇身而四足，形如虩虎，身有瘢，五色俱备，其疥处又似虾蟆，最臭恶。余初入镇安，路傍见之，疑为四足蛇，甚恶之，问土人，乃知为蛤蚧也。郡衙傍山，处处有之，夜辄闻其鸣，一声曰蛤，一声曰蚧。能叫至十三声方止者乃佳。其物每年一声，十三声则年久而有力也，能润肺纳气，壮阳益气。口咬物则至死不释，故捕者辄以小竹片嬲之使咬，即携之来，虽已入石缝中，亦可乘其咬而掣出也。遇其雌雄相接时取之，则有用于房中术，然不易遇也。药肆中所售两两成对者，乃取其两身联属之耳。其力在尾而头足有毒，故用之者，必尾全而去其头足。`郑`君云红点，或指活时言，其活时身上五色俱备。在市上通行者，色皆青绿色，有鳞靥而无红点也。

# 苏蜈蚣、蜈蚣
蜈蚣，以`苏州`产者为良。闻`苏`人採取生草堆积腐烂，日久便生，爆干外货。背光脊绿，足赤腹黄，此易辨物也。舍蜈蚣均不可用。市肆有以本地所产混售，闻有一种千足虫，一名**马陆**，形最相似。若误用之，并把著腥臭气入顶，皆能毒发致死，不可不慎。

`炳章`按：蜈蚣，`江苏``苏州``洞庭山`出者多，头红身黑有光，大者最佳；`常州``吴江县``锅山`出者少，头红身黄色略次。`四川`出者，头黄褐色，身黑褐色，小多力薄亦次。`浙江``馀姚县`出者，头亦红，身黑褐色略次。大抵用者须择长大头尾全、全身黑而有光者为道地。`项元鳞`曰：近时有一种千足虫，其形相似，惟头上有白肉，嘴尖者，最毒，不宜作蜈蚣用。

# 绦纬
用洋红染轻麻伪充。以指蘸水，略搓便见。按绦纬乃红花所染。红花苦温，入肝经血分，丝为蚕之精气，可以熄内风，制为纬又取其通络，故古方肝著汤用之辄验。若以洋红染造，则失之远矣，况洋红有毒乎。尤可恨者，近日医家疏方，已经旁注洋红染不可用，而贪利之徒，偏以此欺骗病家，是太无天良者矣。

`炳章`按：绦纬，如系真红花水染者，滚水泡之，永不变色。入罐煎过，则成黄色者真。若用洋红染者，水泡，其水即红。以此分辨，万无一失。

# 䗪虫
䗪虫，《本经》名**地鳖**，《别录》名**土鳖**，形扁如鳖，有甲不能飞，小有臭气。此物好生鼠壤及屋壁地棚之下。气味咸寒，有毒，专破症瘕。考`仲景`《金匮》鳖甲煎丸，用之治病疟日久，结为症瘕；大黄䗪虫丸，用之治虚劳腹满，内有乾血；下瘀血汤，用之治产后腹痛，内有瘀血；土瓜根散，用之治经水不利，少腹满痛，以其消症而破瘀也。去冬因用蔗虫，以催痘浆，调查各药铺，方知所制鳖甲煎丸、大黄䗪虫丸，皆用蔗虫。以讹传讹，皆由吾国药剂师互相传授。未读方书，不明本草，以致贻误匪少。堪发一叹！不观夫古人制字，䗪字其下从虫，蔗字其上从草，或作樜，旁从木，足证明**蔗虫**由草本而化生，非如䗪虫之从湿土而出也。又按蔗虫，气味甘微寒，为发痘行浆、托痈清毒之妙品，且能化痰醒酒，和中利小便。产`广东``潮州`及`福建``漳`、`泉`蔗田中。形如蚕蛹，食蔗根而化生。土名**蔗蛄**，其味甘美，土人有用之以佐酒席。考《本草拾遗》及《南京医学报》，均有发明。可见䗪虫与蔗虫，性味不同，形质亦异。古人定方用药，各有主义，胡得妄行配制，以失效用。伏望热心同道与药商知好者，将此通告，苦劝改良，幸勿再蹈故辙，是所跂祷。

`炳章`按：王士雄云：`潮州`蔗田接壤，食蔗之虫，形如蚕蛹而小，味极甘美，性凉，解热毒，助痘浆，可与兰虫并传。施可斋《闽杂记》云：漳、泉各处，二三月间，市上卖生熟甘蔗虫，甘蔗老根中生也。生者如蚕而细，灰白色，光润无茸毛；熟者以油灼过，拳曲如蜂，淡黄色，味极鲜，佐酒尤佳。考甘蔗性寒，故王维《谢赐樱桃诗》：饱食不须愁内热，大官还有蔗浆寒。此虫既生蔗中，宜亦性寒矣，而吾乡医者，治小儿痘浆不起多用之。或有云性热，《本草》不载，不能辨也。又据《两般秋雨庵随笔》载姚承宪《咏甘蔗虫诗》：蕴隆连日赋虫虫，渴念寒浆解热中，佳境不须愁有蛊，庶生原可庆斯螽。似谁折节吟腰细，笑彼含花蜜口空，毕竟冰心难共语，一樽愁绝对蛮风。玩诗次句，似亦谓其性寒，惟云「蕴隆连日」，则是夏月方有。诗在`粤`中所作，岂`粤`中夏月始卖，而`漳`、`泉`独早在二三月耶。而`郑`君出产时期亦未辨明，惟气味甘微寒，发痘行浆等效用，确与`王`、`施`二君发明吻合。`郑`君所言，可见皆从实验，吾于斯益信。惟䗪虫确是地鳖虫，即`仲景`大黄䗪虫丸等用之；以化症瘕去瘀血，端不能以甘蔗虫代之。吾谓以后业药者，暇时亦阅览《本草》，参对方书，庶不致再误人命矣。

# 犀角
用黑兕角及水牛角，雕琢形似，假造混售。鑢便之粉，或锯便之屑，更难辨别。按`李时珍`云：犀出西番、南番、`滇南`、`交趾`诸处，有山犀、水犀二种。水犀出入水中，尤难得。`弘景`云：入药惟取雄犀，生者为佳，若犀片及见成器，物已被蒸煮，不堪用。`宗奭`云：鹿取茸，犀取尖，其精锐之力，尽在是也。用者当拣选角质乌黑，肌皱折裂光润者，错屑入臼，杵细研末，或当面鑢粉，或取顶尖磨水取汁，尤佳。再`李珣`有云：凡犀角锯成，当以薄纸裹于怀中，蒸燥乘热捣之，应手如粉。此法今人鲜知，故罕用耳。

`炳章`按：《岭表录异》云：犀牛，似牛形而猪头，脚似象，蹄有三甲。首有两角，一在额上为兕犀，一在鼻上较小为胡帽犀。鼻上者皆窘束而花点小，多有奇纹。牯犀亦有两角，皆谓毛犀，俱有粟纹，堪为腰带。千里犀中或有通者，花点大小奇异，固无常定。有编花路通，有顶花大而根花小者，谓之倒插通。此二种亦五色无常矣。若通处白黑分明，花点差池，计价钜万，希世之宝也。予久居番禺，诸犀各曾经眼。又有堕罗犀，犀中最大，一株有重七八斤者，云是牯犀，额上有心花，多是撒豆斑色。深者堪为胯具，斑散而浅者，即治为杯盘之用。又有骇鸡犀，群鸡见之惊散；辟尘犀，为妇人簪梳，尘埃不著发；辟水犀，行于江海，水为开，置角于雾露中，红久不湿；光明犀，置暗室自光明也。此数犀但闻其说，不可得而见也，录之以备参考。《海岛逸志》云：犀牛大过于牛，皮如荔壳，而纹大如钱，背皮如马鞍以覆其项，头似鼠，嘴似龟，足臃肿如象，好行荆棘中，喜食藤刺。头一角在鼻梁，世所绘其角在额者，非也，此余所目见。其行林中，触树多折。此头一角，或即牸犀也。`沈萍如`云：犀角，《本草》载出西番、南番、`滇南`、`交`、`广`诸处，有山、水、兕三种：山犀易得，水犀难见，并有两角，鼻角长而额角短。水犀，皮有珠甲，山犀则无。兕，即牸犀，止一角在顶，纹理细腻，斑白分明，不可合药。盖牯角纹大，而牸角纹细也，其纹如鱼子形，谓之粟纹，纹中有眼，谓之粟眼。黑中有黄花者为正透，黄中有黑花者为倒透，花中复有花者名重透，併名通犀，乃上品也，花如椒豆斑者次之，乌犀纯黑无花者为下品。其通天夜视有光者，名**夜光犀**，能通神。又有角上有纹直上至端，夜露不濡者，名**通天犀**。《羌海杂志》云：犀牛，皮厚而无毛，鼻上生前后两角。后之所产只有一角，为解热之特效药。且亦自能解角，角藏于岩穴中，猎人以如其形木角易之，则次年解角仍藏原处，否则更易他处，不复再见矣。今就市上所通行者，惟暹罗角为最佳品，其外有槽，根盘内有蜂窠形，中凸出如墩，两畔陷。纹粗，刨片，白多黑少，为上品。`交趾`产者，外无槽，内无墩，纹较细者次之。又有一种天麻角，性硬，再次。`云南`产者，角尖长，其气臭，最次。凡犀角为热证中之退热特效药，关系人命生死。非寻常药可比，必须採办的真暹罗角为要。须看色黑，劈开处直纹粗丝者为妙，尖上头圆更佳。试法以真犀角置为酒器，则清香为异耳。`沈萍如`云：犀角以有花纹而粗者为贵。今市人多以云贵山中野牛野羊角伪之，其角黑而无花纹，且气膻耳，此等伪角，害人生命，不宜用之。

# 羚羊角
（羚字古作麢，今省笔作羚）

用白兕角及白牛蹄，琢磨伪充。其现切之羚角丝，尤难辨识。按羚羊产`梁州`、`真州`各处，`商``洛`诸蛮山中及`秦``陇``西域`皆有。角长尺余，有节特起，环绕如人手指握痕，得二十四节者，尤有神力。今多用尖，取其精锐坚刚之力也，宜拣选地道顶尖，磨水取之，用之尤灵。

`炳章`按：羚羊不独真伪须辨，而镑法亦须改良。吾绍药业有见于斯。`民国`十四年二月间，嘱余撰《浸镑改燥镑理由书》，已刊登第十五期《绍兴医药月刊》，兹再摘录于下：考麢羊（俗作羚羊），属脊椎动物哺乳类，有胎盘类，反刍偶蹄类，羚羊科。形似小鹿，性至灵，故字从鹿从灵。藏器云：羚羊有神，夜宿防患，以角挂树不著地。但角弯中深锐紧小有挂痕者为真，疏慢无痕者非也。按羚羊形虽似鹿，又类山羊，口吻尖锐，面部三角形，耳轮大，眼有光，头上皆有长圆无枝之短角，从眉间伸出，间有曲轮，或略捲曲，或向后钩曲。角基中空，角心如笋。一次脱落（自落者为死角）不再生。毛柔滑而密，色概灰黑或褐黑色，背部与前膊间灰褐色，四肢细长、概黑褐色，尾短蹄小。身瘦狭，体长约四尺。栖于深山，常群栖。性温顺，有深虑。善疾走及跳跃，嗅觉敏锐，具灵异之性。终身爱护其角，故其精神亦凝聚于角。以角入药，能清热熄风，舒筋解毒，明目透疹，驱邪辟蛊，子痫痉厥，犹为要药。产于`亚`、`美`、`欧`、`台湾`、`安南`者，类别有十馀种之多。产`中国`者，如`陕西`、`哈密`外`福化城`、`新疆``奇台县`为最佳，`巩昌`、`汉中`者次。亦有黑白二种：黑者清肾肝热，白者清肺热熄风。近年以白者为重，故市上仅有白羚羊。黑者多无觅。讵知近年药用渐繁，捕猎殆尽，因而价值日昂。且羚羊质性坚硬，刀切不入，我业习俗以形式相竞，镑片入药，以求雅观。查其镑片之法：先将羚羊水浸七八日，再用滚水泡透，经此手续，化坚为软，则镑之片张阔大，形式虽雅观，然经水浸泡，汁液尽出，性味已失，反增腥臭恶气，治病功能已大半消失。尝考古人修治羚羊之法：先用铁锉锉细，再捣筛极细，更研万匝，入药免刮黏胃肠，使原质不失，效力完固，法良意美。同人等审度近日人心不齐，一经研末真伪难辨，难免以伪乱真，则害人更甚。我同人等本良心之主张，为改革弊害起见，邀集同业行店在会馆集议，述明羚角浸镑弊害原理，经众讨论，佥谓不落水燥镑。庶几性味不失，真伪仍可鉴别，为全体所公认。惟燥镑片张虽碎小，主治效能，实较浸镑优胜十倍云。（下略）

# 麝香
麝形似獐而小，色黑，常食柏叶及蛇虫。其香在脐，故名**麝脐香**，又名当门子，生阴茎前，皮内别有膜袋裹之。至冬香满，入春脐内急痛，自以爪剔出，覆藏土内。此香最佳，但不易得。今惟得活者看取，必当全真。出`羌`夷者最好，出`隋郡``义阳``晋溪`诸蛮中者亚之，出`益州`者形扁多伪。凡真香，一子分作三四子，刮取血膜，杂以余物，裹以四足膝皮而货之。今货者又多伪，闻土人多以香猫肾伪充。考`刘侑`《西域记》，有云黑`契丹`出香猫，粪溺皆香如麝气，故有取其粪，用杂兽血腰伪造为麝香。近又以荔核煅为灰，装入真麝香皮袋中混售，贻害不浅。凡入药须辨真者用之。

`炳章`按：麝香为獐鹿类而无角，其尾甚短如山羊，嘴上之稜牙如野猪，其种大小不一，皮毛之色，生而数变：初酱色与褐黑色，继变红褐，至白灰色而老矣。全身生毛，惟嘴无毛须，其旁面有继长之斑点，背多横纹。然形状虽笨，而腿力甚速，故猎捕甚难。腹下之脐，即名麝囊，割破其囊即得麝香矣。其肉因香气芬烈，土人视为美味。其囊之大小，关乎麝之年岁与强弱。产地首推`西藏`高山中，或`喜马拉亚山`，以及`云`、`贵`等省之山内。东三省与`蒙古`亦产之。`黄河`以南虽产似麝，其实《本草》所谓香狸，非麝也。《羌海杂志》云：`青海`江拉希拉之间，重岩复涧，产麝尤多，大抵山有香麝，必有香气。远闻之香烈而略带腥，忽隐忽现，若即若离，麝穴愈近，而其腥愈不可闻。循其气味而寻之，百不失一。麝脐最秽，常流血液，天日晴时必仰卧于草地而曝其脐。脐眼突出大如钵，腥臭异常，蚊蝇蚁蚋飞集蚀之，脐眼突然缩入，微虫碾如齑粉，一日数次脂渐凝厚，此谓草头麝，药肆常用之品也。曾吸入蜂蝎蜈蚣毒虫类者，脐有朱砂点，谓之红头麝，其品已高，最贵者曰蛇头麝，毒蛇吮其脐，麝惊痛而力吸，跳踔狂奔，蛇身伸屈盘结，坚不可脱。须臾蛇身截然而断，首即腐烂于内矣。脐有双红珠，是为蛇眼，得此配药，其香，经久不散。医治毒症，功效无比。`缪仲淳`云：香有三品：一曰**遗香**，是麝脐闭满，自于石傍用蹄尖挥落者为最佳，其地草木枯焦；二曰**膝香**亦佳；三曰**心急香**，被诸兽惊恐遗落收得，见心流脾结作一血块，隔山间亦有香气。此三香皆为佳品。今时以`陕西`、`哈密`出者，其色黄，香味浓厚者佳；`山西``五台山`羊来出者，其壳如猪脬亦佳；`四川`松盘山出，名**蝙蝠香**，皮厚有毛亦佳；`云南`有一种无壳散香，色黑有骚气者次。大抵聚于`蜀`之`打箭炉`者名**川香**，聚于`云南`者名**云香**，`陕西`之`兰州`者名**芥州香**，皆良，其形圆，香气浓厚，历久不散。产于`张家口`以外`归化城`以及内外`蒙古`者，名**西口蝙蝠香**；产于东三省，聚于`营口`者，名**东口蝙蝠香**，其形皆扁，气味微薄而带骚气，略次。盖麝香真色，乃紫红与墨色。近世作伪者，将少许蝙蝠香，杂以多数之香料屑末搀入，且加以相当之颜料，形似真者彷彿。辨别真伪者，大抵鼻嗅香气芬烈与微薄。以香料之香与麝香之香，显能分别。况真者气味不但袭人，且日久不散；伪者香不能袭人，稍久嗅之，已乏香气。尚有试法，亦可主判真伪：以炽炭火上将香少许弹于炭火上，真者如燃人发，其质爆烈，奇香四溢，伪者不但无香，且质如灰烬而爆烈。以此试之，立分真伪。麝香内结有圆粒，或长扁形，外纹光滑质坚，碎之香气逾常，即名当门子，其功力较散香胜数倍。亦有人工造作者，亦可试之：将当门子泡滚水内，真者依然坚结，伪者即化开矣。

# 牛黄
伪者味苦不香，真者味甜气香。真牛黄大者如鸡子黄，小者如龙眼核，重叠可揭。其质轻虚，气香有宝色者佳，如黄土色者下也。出产`川``蜀`者为正地道。喝取者为上，杀取者次之。能辨真牛黄。则假者无论若何造法，可一验便知耳。

`炳章`按：牛黄者，牛之病也。盖牛食百草，偶误食壅气之草，以致胃肠壅滞，郁极生火，火炎肝胆，则肝失疏泄，胆汁外溢，凝结成黄。而胃少胆汁，则食物不化，而不嗜食，故肌瘦肉消。黄者乃胆汁日溢，胃中甜肉汁，自外层结，受热蒸燥，则凝结成颗成块，渐结渐大，而黄成矣。故黄多生于肝叶傍胆侧际，或另生皮囊裹之，或生胆之厚皮处，或生角中，角窍亦属肝故也。其味苦兼甜者，胆汁与甜肉汁之结晶体也，其气馨芳者，百草之精气也，其通窍化浊，清火化炎者，此胆之擅长本能也，用以治人心胆之疾者，同气相求之义也。然其性凉而有小毒，能治惊痫寒热、中风痰迷有馀之热证者，乃以毒攻毒也。此发明生黄之理，治病之原，取黄之法，辨黄真伪，再辨于下。《羌海杂志》云：牛黄有家黄野黄之分，家畜犛牛犏牛皆能生黄。凡牛腹生黄，食草不贪，行走不捷，日渐瘠立，两眼胞皆黄色；或眼如血色，或夜分身有光，或鸣吼以恐惊人。计其吐黄之期，须终日按其脉而伺之。仰系之则不吐，俯系之则随吐随食。必俯系之而以牛舌不能及地为率，又须防其蹄跻也。吐黄以后，牛体膘健逾恒。如逾期不吐，牛必倒毙。剖腹取之，黄无精气，非上品也。凡药肆之常有者，大抵系家牛所吐及剖腹所得者为多，名曰牛黄。然真西黄则惟岩穴丛草中遇之。盖犀牛吐黄，亦随吐随食。惟吐藉草之上，吮食不净，余液下漏，沉入土中也，然探其穴藉草之下有土光滑可鉴者，掘之始有犀黄。然亦不多。家牛黄者，色淡黄，纹理细；真犀黄者，金黄色，纹理粗，暑天蚊虫不集，汤初沸时，捻末少许撒之，沸汤顿无巨泡矣。取黄染指透爪甲者亦佳。古人其取黄又名照水，以盆注水承之，夜俟其吐水中，喝逼而取之为生黄亦佳。昔以`陇西`、`山西`出者著名，故曰**西黄**，即牛黄也。产`奉天`省地屠牛厂及`兴京`、`桓仁`、`宽旬`、`东丰`、`吉林`、`黑龙江省`等均产，皆名**东黄**，亦佳。近今所谓**广东黄**者，皆马黄也。苏尖牛黄，即水牛之黄也。近代骆驼黄亦充牛黄。然考骆驼之黄，其形态与功用确类真牛黄，凡治惊痫风痰、热痰，而功稍逊，惟气不馨为异耳。惟驼亦食草，食亦反刍，与牛相类耳。至所谓**片黄**者类，皆南省所产之蟒黄是也，不堪入药，宜禁除之。

# 杜胆星
伪名**京胆星**，或云即`江`南土制，色有花点，不黑，质极硬，不软。不知何物伪造，误人不少。按胆星，即[天南星]生研为末，腊月取牛黄胆汁，和药纳入胆袋中，悬有风处干之。年久者弥佳。南星气味苦温，有大毒。牛胆汁，苦，大寒，无毒，以牛胆汁制南星，所以杀燥烈之性，而并解其毒。苏颂云：治惊风有奇功，匪特除痰下气攻积也。若伪制射利，贻害多已。

`炳章`按：制造胆星法：腊月黄牛胆汁，拌漂净生南星研细末如稀糊，仍入胆皮内，悬挂有风无日处阴乾，至次年将皮剥去再研细，用新腊牛胆同前制法。曾手制至三年，其色犹黄白，至九年才褐色耳，此`沈萍如`法。其他如《本草明辨》，制法略异，方亦录下，以备参考：择腊月庚申日，以漂天南星、川贝母各半，研极细末，以黄牛胆一具，上开一孔，不令汁出，将二味和入于胆中，悬挂檐前风日之中候乾，去胆皮另换一胆。如是者九次。苟能一年一次，九年成功者，最佳。今市上所售色黑如漆者，乃小元参研末捣蜜如饼，装入鸡肚内晒乾充用，害人匪浅。

# 鹿茸
鹿茸顶尖带血者，谓之血柿茸，价值甚昂。闻射利之徒，或用猪尾，或用小肠，和以猪血，搀以杂药，假造伪充。外形与真无二，及煎熬之后，则糜烂臭秽，可验而知之。若研末入丸药，甚难辨识。按鹿茸气味甘温无毒，主治漏下恶血，寒热惊痫，益气强志，生齿不老，为补骨血、益精髓之要药。麋茸尚不可用，又安用此假柿茸耶？若遇危险重症，服之则贻误必多矣！

`炳章`按：茸者，如草芽初生之状。麋鹿，雌者无角，雄者之角，年解年生。乘其初生含血未成骨时，取以为补精血药。因其状命名也。惟採茸之法，贵乎始生含血者，渐长则成角不适用。故云宜如茄之小者，分歧则大而不取。此举茸生初久，形分大小而言，非可指为鹿之大小解也。凡具气血者，幼则弱，老则衰，惟壮大者则强。是麋鹿之茸，正当取于壮大之麋鹿为贵，当取其头骨大而茸丰肥，如马鞍形、鞒形者为最，至茄茸则太嫩而小，`寇宗奭`已论之矣。再论採取之法，《羌海杂志》云：茸鹿一种，天下盛称`关东`，其实制法，以西产为良，品质亦不及西产之厚也。然西产制法，亦未尝不佳。最上者亦曰**旋茸**。其法得一生鹿，闭于栅，聚围之而呼噪，鹿性躁惊，距奋掷足无停蹄，其体纯阳，两角更甚，约数小时，其热度达于极点，有力者粹入，以利刃断其首，长杆丈馀上穿铁环缀八尺之铁链，而以鹿角系其端，极力摇而旋转之。甲疲乙易，乙疲丙易，不知其数千万转，其精血灵活和匀，无孔不入，无窍不通。稍停，则精血凝聚之处，易生微虫；精血不到之处，元气不足，非全材矣，此`青海`採制鹿茸之法也。此指家畜而言。如遇野山之鹿，即随时又获取茸，攻效尤伟。`李春芝`云：麋鹿俗呼梅鹿，尤有马鹿之分，二鹿均能生茸，皆有腊血片。大抵麋鹿解角后，其新茸芽生之际，初起如银杏状，渐成梨形及核桃形，名曰血包，此为第一期。再则支生两凸，如茄子形，或如鞍子形，名曰扈子。鞍子稍养数日，急宜取用，此为第二期。倘逾此期，即为又子，此为第三期，即毛角也，血液枯燥，功效已薄。上述麋鹿生茸，关于时际之迟早，以区别其形状之良窳，再别其每架鹿茸切片时，复有蜡片、血片、风片、骨片之分。如茸之顶尖，最首层之白如蜡，油润如脂，名**之曰蜡片**；次层白中兼黄，纯系血液贯注其中，故名曰**血片**；最次层片有蜂巢，色紫黑透孔，名曰**风片**，俗云木通片，如木通之空通也；最次则与骨毗连，同角相仿，名曰**骨片**，效力更薄矣。凡辨原架鹿茸之法，须颜色紫红明润有神，顶圆如馒头式者佳，如色带黄黑顶上凹陷者次。东三省产及`青海`、`新疆`均佳。`浙江``衢州``金华`出亦佳。伪者以鹿茸架，用猪血面粉做成。

# 鹿角胶
鹿角胶原名白胶，以鹿角寸截米泔浸七日，令软，再入急流中浸七日，刮去粗皮，以东流水、桑柴火煮七日，频频添水，取汁沥净，加无灰酒熬成膏，冷则胶成矣。气味甘平，主治伤中劳绝，腰痛羸瘦，补中益气，妇人血闭无子，止痛安胎。市肆有以牛皮煮为胶伪充，一层白色，俗名**白头**，气味膻臭黏浊，服之有害。

`炳章`按：鹿之种类有三：`陆佃`云：鹿之大者名麈，群鹿似其尾为趋向，其尾可作拂尘，今北人呼为大尾鹿者是也。`李濒湖`以麋似鹿而色青黑，大如小牛，肉蹄，其目下有二窍为夜眼之说，证之似略有据，然未曾实指。其角解于冬也。`清高宗帝`有《鹿角记》，言之详矣。因二物俱解角于夏，`乾隆`丁亥长至，斋宿南郊，命侍臣诣南苑，聚木兰之鹿、`吉林`之麋、大尾之麈，监视之。及五时而麈之角解，麋、鹿皆不解。随传旨钦天监，改月令之麋角解为麈角解。此经颁示天下，而人民所共知者也。是麈之尾与麋鹿殊，而角解于长至。《地学杂志》云：麈，俗称为四不像。盖其形似鹿，而牛身、马尾、羊蹄，特其首类鹿耳，故得此名称。`清`圣祖尝在灵囿中实验此物，而改夏小正鹿角解之讹，若麋与鹿，即`李濒湖`所言麋肉蹄、四眼之说，亦犹黄牛之于水牛，形稍殊而其实一物也。且`朱子`之注《孟子》，亦曰麋，鹿之大者，未尝分为二也。`李春芝`云：麋鹿，俗名梅花鹿，尤有马鹿之分，亦属同类异种耳。《新疆杂记》云：麋鹿，北`疆`概产之，每冬季多狩猎者，其角于小满节后，角根发痒，以头相触，角即脱落，堆于一处，猎者于深山中有一获数百对者。脱角后越五六日，新茸即生，此时最为贵重。产于`拜城`之`额什克巴什山`、`汉腾格里山`、`若焉耆`之`纳刺达岭`，俗称之曰鹿圈，言其产鹿之多也。即品质言，尤以产于`伊犁`之果子汉者为最佳，行销于内地各药行。大抵`关东`出者，其角外皮黄黑色，内白色有神光为最佳，`湖`、`广`、`桱县`出亦佳。`福建`、`陕西`出有双角、单角之分，双角老者亦佳，单角次之。海`南丹`山出者，无杈枝亦次。又外洋淡水中出鱼角，又名沙角，为鲨鱼所变，其色枯白而大，杈枝甚多，为最次。其他煎胶之法：用正鹿角锯断，每段约二寸另，通净角内灰质，洗净，煎七昼夜，停火，取出骨渣，候冷滤净，再熬至滴水成珠，取起入方锡盘中，候凝结成块。取出以刀切块，贮藏三年发售，名鹿角胶是也。

# 龟鹿二仙胶、龟板、鹿角
龟鹿二仙胶，用[龟版]、[鹿角]、[枸杞]、[人参]四味，煎熬为胶。乃峻补气血，不寒不燥，又能益髓固精，为补方中妙品。闻有以牛皮胶及他药伪造混售，服之无益有害，良可慨耳！

`炳章`按：龟鹿二仙胶，即郑氏所谓龟鹿加枸杞子、党参煎汁去渣，如前法收胶切块，毋容再详矣。云伪者以牛皮伪充云云，牛皮胶甚臭，不堪入口，亦难混用耳。

# 阿胶
伪名**上清胶**，又一种名**瑞芳胶**，皆用寻常之水煎牛皮成胶。并杂他药伪造，色虽明亮，气臭质浊，不堪入药。`张隐菴`《本草崇原》辨之最详。据古法，先取`狼溪`水，以浸黑驴皮，后取`阿井`水以煎胶。考`狼溪`发源于`洪范泉`，其性阳，`阿井`水发源于济水，其性阴，取其阴阳相配之意。火用桑柴，煎炼四日夜而后成胶。近时`阿井`水甚不易取，而煎法又失其真，故真阿胶最难得也。货者既多，赝伪辨之不明，不如不用为是；或第用`江``浙`所煮黑驴皮胶，虽无`阿井`之水，而用`宝庄`之泉，其补血滋阴，平木熄风，功同阿胶。较之用假阿胶者，不更胜一着耶。

`炳章`按：阿胶出`山东``东阿县`，以纯黑驴皮、`阿井`水煎之，故名曰阿胶。考`阿井`在`东阿县`城西。《县志》云：昔有猛虎居西山，爪刨地得泉，饮之久，化为人，后遂将此泉为井。然此水实为济水之源，其色绿，其性趋下，`东阿`城内又有`狼溪河`，其水为漯水之源，乃`洪范`九泉之水所会归，其性甘温，故合此二水制胶为最善。再按定每年春季选择纯黑无病健驴，饲以狮耳山之草，饮以`狼溪河`之水，至冬宰杀取皮，浸`狼溪河`内四五日，刮毛涤垢，再浸漂数日，取`阿井`水用桑柴火熬三昼夜，去滓滤清；再用银锅金铲，加参、耆、归、芎、橘、桂、甘草等药汁再熬至成胶，其色光洁，味甘咸，气清香，此即真阿胶也。据《本草经》云：阿胶性甘温，清肺养肝，滋肾益气，补阴祛风，化痰润燥，止喘，善治虚劳咳嗽，肺痈吐脓，吐血、衄血，肠风下痢，崩带胎动，经水不调，及肺毒痈疽，一切风症，服之无不效验。其伪者，以碎旧牛马杂兽皮煎成胶，块色亦不如阿胶，名曰**清胶**；味利者，以此炒成珠，曰**阿胶珠**；此等赝品，服之不但无效，而反发疮生毒，因杂皮多器用皮，含有毒汁，故其为害甚烈。大抵鉴别之法：真阿胶烊化后，气清香，有麻油气，汁色黄白色，稠而不黏腻，味甘微咸。其原块在十年以内者，苍翠色，质尚坚；至五六十年以上者，色转黄而质松脆更佳。肺劳服之，殊有奇功。若本煎驴皮膏，烊化气微腥（陈则无腥气），汁黑褐色，其黏腻，味亦微咸兼甘，用作补血药亦佳；以治肺病血病则凝胃，反不佳也。若清胶化烊，纯属臭秽腥浊气，令人慾呕，服之有毒，切勿沾唇，戒之戒之！

# 血馀炭、血余
血馀炭，《本经》列于中品，气味苦温，无毒。主治五癃、关格不通，利小便水道，疗小儿惊、大人痓，仍自还神化。《本草崇原》云：凡吐血、衄血之症，皆宜用血馀。当用发髲近于头皮之发剃下，短发尤佳；或用乱发亦可。以皂荚水洗净，入瓶内固济，煅灰存性，方合经旨。近市肆有一种假余炭，不知何种兽毛所煅，色暗味臭，万不可用。若重症服之，误人匪浅。噫，至便之药，亦有假充，为医者能不寒心束手乎！

`炳章`按：古人造血馀法：腊月取剃下短发，以皂荚水洗去泥垢，入瓮，均盐泥封固。外用砻糠火煅一昼夜，候冷取出用。近时以两铁镬相合，亦用盐泥封口，用桑柴文火，上镬脐放米数十粒，俟米焦熄火，候冷透开取，则血馀黑亮松脆，其质轻，无臭气；若煅未透，则质坚重，极臭，惟不能走气，若走气则变灰无用矣。近时昧利者，以人发一毗，再夹细石砂一毗，煅如前法，形色亦光黑而亮。惟质甚重，不如纯血馀之轻也。

