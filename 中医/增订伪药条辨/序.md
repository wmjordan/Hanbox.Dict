书有之作伪，心劳日拙甚矣，作伪之无益而有害也。矧在药物所以疗病，一涉于伪，则不足以救人而反足以损人，甚者，或竟至于戕人。以救人之药品，而至于损人、戕人，其害不为细，而实由于一伪字，阶之厉吁，其可骇也！

夫宋元以降，医与药分路而扬镳，贷药者未必知医，而知医者未必贷药。虽有良医，而药肆多伪药，则良医仍无济于事。故良医良药宜相辅而行，而决不容伪药赝鼎之杂出其间也。曩者先君致力于实学，而于医药尤多所考订。不佞自髫龄时，辄闻庭训，及之，由是于《灵》《素》以下，稍稍窥见门径。弱冠之时，亲友之病者，相率就诊于不佞，治之颇有效，然终未敢自信，故嗣后有请诊者，辄谢绝之。今老矣，鬓丝禅榻，专以鬻诗文书画自娱。顾每闻有医学佳著，如渴骥赴泉而不能自止。尝慨夫伪药之乱真，欲著一书以问世，而人事匆促，学殖荒疏，因循不果。`四明``曹炳章`邃于医药学，临诊以外，孜孜于著述无倦容，近又取`闽县``郑`子`肖岩`所著《伪药条辨》而增订之，条分缕析，博大精微，可谓尽善尽美，足以为伪药之棒喝，禹鼎铸奸，不是过也，作伪之风，其可因是而稍弭乎。民无夭札，将以是书为左券，独是不佞所有志而未逮者，而`曹`君乃奋笔而成之，非所为有志者事竟成耶。兹付剞劂，爰乐而序之。

`民国`十七年九月九日`绍兴``余祥池`序于`仰师宾学净室`之`四积轩`