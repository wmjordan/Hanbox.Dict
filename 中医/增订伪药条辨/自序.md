古者医自采药，司岁备物，能得大地之专精，故治十得九，奏效如神。降及后世，人心不古，疑信参半，医者避嫌，但求诊脉处方，无愧我心。凡药之采取时节，及出产土地、新陈真伪，一概不讲，医与药判为两途，药与病漓为二致。用药之权，反操自药肆，其自顾招牌，以图驰名者，尚堪见信。有一种市利之徒，贪营之心重，则利济之志泯，得一药则赚一药之利，制一药则损一药之功，以伪乱真，以贱抵贵，巧诈相尚，夭札生灵，其流弊伊于胡底耶。余世读《活人书》，自束发仰承庭训，即闻有伪药之弊，阅历虽久，闻见难周。今春上元旋乡，与`翥如`从弟谈及，渠复示伪名三十馀味。书将脱稿，又承`郭`表弟`叔雅`检示十六味，重为辨纂。不意四十年来，假药混售，有许多名色，病家罔识，药贩昧良，若不详细研究，大声疾呼，则草菅人命，未始非医者之咎也。故不避嫌怨，著为《条辨》，知我罪我，亦听诸人矣。岂有他哉，不得已也。

`光绪`辛丑仲春之月Y日`闽县``郑奋扬``肖岩`谨识于`袖海庐`