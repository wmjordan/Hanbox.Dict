## 劝办药宜真也

余`闽`人，在`闽`言`闽`。`闽`地僻处海峤，凡`两广`及外洋要药，皆自`香港`办来，`江`、`浙`、`川`、`陕`、`辽`、`冀`各地道，皆自`上海`办来，全省大小药肆，多向南北帮购置。此书所列伪药，十有六七非`闽`省所产。药栈为药店领袖，必当办运真药以利济群生。回忆二十年前，药帮传单议禁，实为无量功德，不意日久玩生，禁者自禁，而售者自售。夫药之真伪，医家病家固未能周知，药栈无不知之，明知故作，又奚可哉。窃愿好善君子，存仁交义取之心，矢济世济人之志，清流塞源，永远禁绝，则广种福田，不仅鄙人持一瓣香祷祝以求之耳。

## 劝贩药宜审也

凡药栈之庄友，药商之经手，一切办货批贷，均须验明正地道货色，如遇有假药，货宁缺而不买，价虽贱而不收。存利济之善心，绝钻营之念，即外府州县，穷乡僻壤，客载来省购货，亦须认货交易，勿贪小利而昧天良，勿便私图而害人命。语云：救人一命，胜造七级浮屠。彼苍福佑善人，报施原不爽也。

## 劝买药宜慎也

凡病家请医治病，为其欲愈也，有真方无真药，`卢扁`莫何。凡一方到手，须问明方中有无要药，特向药铺只取真药，不论价钱。与其服伪药数十剂而无功反害者，何如服真药一二剂而奏效如神也。勿先评价钱而后购，勿第贪便宜而相商，凡方中有涉假药者，尤宜审问而明辨之，自不至为其所误矣。

## 劝用药宜谨也

医为司命之人，临证开方，凡方中有涉及假药者，须与病家详说某药有假，购药时切宜明辨，为之提醒。自不知坠其术中。在我稍费片言，于人受益非浅。至贵重之品，如[人参]、[牛黄]、[麝香]、[琥珀]、[海狗肾]、[麒麟竭]、[珍珠]、[阿胶]、[犀角]、[羚羊]之属，尤宜谨慎，倘无真药，徒费病家之钱，于病无济，必不得已而用之，须嘱力求真品，或能稍收功效。吾愿同志诸君，力挽颓风，随时随地，留心察访，严别真假，以立吾道之防，则活人之心，差堪稍慰已。

## 劝买宜诚也

`项元麟`曰：病家买药，原系去病求生，固非泛常日用者可比，幸勿希图价廉，多打折扣，过意拖欠，使彼贷卖之家，折本含怨。请思经营问利，谁甘亏折，不得已将形色相似者代之，孰知云泥之隔，冰炭之殊。买药者，惟图价值便宜，服药者，亦大受其损矣，病情轻尚可苟延残喘，病情重以致殒命捐躯。买卖之际，生死交关，其可不慎？况世俗皆以药业为暗行，不知其如何利息。殊不知剔选正药，去头除梢，再去泥杂没屑，沾惠甚微。偶或骤浪，甚至净欠不还，以致卖者进货折本不计。所以买者贪而无诚，而卖者作伪，亦毋怪其然矣。又有土人商买，鱼目混珠，来路不清，亦非关药肆之弊，乃进货者经验阅历不到，受人欺骗耳，罪在奸商贪利忘义之徒。总之，药之良窳，关人生命，宜各本天良，搜精探髓，不避天下射利者恚怒。恪遵天道好生为念，卖者买者，思之味之。