昔汪信民先生曰：人尝咬得菜根，则百事可做。噫！岂为咬菜根者言耶！

国朝汤文正公抚吴时，日给惟荠韭。其公子偶市一鸡，公知之，立召公子跪庭下，责之曰：恶有士不嚼菜根而能作百事者哉？即遣去。奈何世之肉食者流，竭人脂膏，供其口腹，豢其妻孥，以为分所应尔。及当天下事，则碌碌无所措。暴殄天物，莫此为甚。饮不思源，则为忘本，此梦隐《饮食谱》之所由作也。梦隐名重三江，传食诸候数十年。会世有乱征，归处穷乡，布素自甘，粹然儒士。门以内，不佞佛，亦不杀生。盖俭以养廉，淡以寡欲，安贫之道于是，却疾之方于是。而其立身养生之有素者，慨然欲与世共而谱是书。书先水穀。水，食之精也；谷，食之本也。调和为制宜之具也，蔬果亦日用之常也，故曰饮曰食，而考之实，辨之详。毛羽鳞介不言食，以非人人可常食也，至穀食以番藷终，救荒之功也。至蔬食以菽乳终，薄海之常馔也。义例谨严，意寓惩戒，美不胜书。书所管见者，苏文忠公云：屠杀牛羊，刳脔鱼鳖，以为饍羞，食者甚甘，死者甚苦。故无故不杀，闻声不食，古圣贤于斯三致意焉。则是书之微意，实通古今而酌其宜，岂若愚人佞佛持戒杀之说而终不可行者耶？且梦隐尝处膏脂而不润，今食糠㖨而充，然盖无人而不自得也。是编之纂，直胥天下后世而饮食之、教诲之，顾可以养生却病一端视之哉！余敢述其微，以告夫世之肉食者。

咸丰辛酉仲冬秀水董耀枯匏