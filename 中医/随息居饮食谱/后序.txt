呜呼！《饮食谱》何为而作耶？盖世味深尝，不禁有饮水思源之感也。窃谓食毛践土二百馀年，岁无奇荒，国无苛政，竟至禽兽食人食而涂有饿殍，岂非亘古未闻之奇事哉！士雄年十四失怙，赖先慈w住门户，而家有七口，厨无宿舂。蒙父执金履思丈，念旧怜孤，字余曰孟英，命往金华鹾业，佐司会计。舅氏俞公桂庭，谊笃亲亲，力肩家事，赠余斋名曰「潜」，属潜心学问，勿以内顾为忧。乃未十载，金丈、舅氏相继谢世。余愧无以仰副二公盛意而潜修英发也。徒以性情疏迈，遇合多奇，同郡周君光远，知我最深。挈舍弟季杰另辟一业，俾资事蓄。而余律身极俭，不善居积，或以痴目之，遂自号半痴。迨周君作古，母逝子殇，世景日非，益无意人间事矣。乙卯冬，携眷回籍，息影穷乡，赁屋而居，堂名「归砚」，欲遂首丘之志而终老焉。讵上年春，省垣失事，季杰幸缒城归，秋仲s溪遭难，虽不伤人，而坐食无山，痴将安用？今旅濮院，麸核充饥。我生不辰，兔爰兴叹，华胥学步，神挈希夷，因易字曰「梦隐」，并粗述四十年孤露衷情，以志前路悠悠，皆先人所留之馀地，而后路茫茫，惟有不忘沟壑耳！知味者鲜，且藏稿以俟之。

辛酉八月中旬随息子又题