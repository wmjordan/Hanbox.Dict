古今图书集成医部全录 （清˙陈梦雷等编）
# 古今图书集成医部全录
`陳夢雷`，`福建``閩候`人，在`康熙`年間中了進士，以後被授予編修等職。因為他性情直爽，又忠心耿直，得罪了一些人，所以被誣告而入獄，吃了十年官司，才被釋放回家。他自以為太平無事了，誰知到`雍正`初又被莫名其妙地捉了去，最後死在牢獄中。在他自由在外的時候，搜集了18世紀以前的全部醫學文獻，主編了《醫部全錄》這部我國最大的醫學類書。
本書系`清`代名醫`蔣廷錫`等原著，刊行于1726年，是《古今圖書集成》的一部分。原著520卷，約千萬字，是`中國`歷代以來最大的一部醫學類書。全書包括醫經注釋、診斷、各科疾病的理論經驗，以及有關醫學的藝文、記事和名醫列傳等。可供一般醫務工作者閱讀和參考。

# 黃帝素問、素問

【`馬蒔`曰：《素問》者，`黃帝`與`岐伯`、`鬼臾區`、`伯高`、`少師`、`少俞`、`雷公`六臣平素問答之書，即本紀所謂咨於`岐伯`而作《內經》者是也。此書出於`岐伯`者多，故本紀不及諸臣耳。`帝`以人之生也，負陰而抱陽，食味而被色，寒暑盪之於外，喜怒攻之於內，夭昏凶札，君民代有，乃上窮下際，察五氣，立五運，洞性命，紀陰陽，咨於`岐伯`而作《素問》八十一篇，而復有《靈樞》八十一篇。書中止以天師夫子尊`岐伯`，而`鬼臾區`諸臣不與焉。至`雷公`則自名曰小子細子，`黃帝`亦有訓之之語，意者所造未及諸臣，而年亦最少歟。且其曰公，曰伯，曰師，似皆以爵稱之。即如[寶命全形]論有曰天子，曰君王，[移精變氣]論、[五常政]大論、《靈樞》[官能]篇皆稱曰聖王，[著至教]論、[疏五過]論有封君侯王，《靈樞》[根結]篇有王公大人等稱，則其為爵無疑也。至於`鬼臾區`、`少俞`、`伯高`，皆諸臣名耳，後世謂出於`韓`諸公子之手，或謂`秦`儒所作，是皆泥於爵號文字，而未繹全書者。今詳考[六節臟象]論、[天元紀]大論、[五運行]大論、[六微旨]大論、[氣交變]大論、[五常政]大論、[六元正紀]大論、[至真要]大論等篇，則論天道曆法萬象，人身經絡脈體，人事治法，辭古理微，非子書中有能偶及雷同者，真唯天神至聖始能作也。愚意上天以仁愛斯民為心，而伐命惟病，治病惟書，然元默無言，故挺生神聖以代之言，蚤出此書，以救萬古民命耳。況六書制自`伏羲`，醫藥始於`神農`，自`伏羲`以至`黃帝`千有餘年，其文字制作明甚，外紀本紀俱載`黃帝`紀官奉禮，明曆作樂，制為袞冕舟車，畫野分州，經上設井，播百穀，制城郭，凡爵號文字，時已咸備；歷`金天``高陽``高辛`諸氏，又經三百四十餘年，始迄`陶唐`，則諸凡制作，人知`唐``虞`為盛，而不知肇自`羲``黃`，其所由來者漸也。至春秋時，`秦越人`發為《難經》，誤難三焦營衛，關格晦冥。後學晉`皇甫謐`次《甲乙經》多出《靈樞》，義未闡明。`唐``寶應`年間，啟元子`王冰`有註，隨句解釋，逢疑闇默，章節不分，前後混淆。`元``滑伯仁`《讀素問》鈔類有未盡，所因皆`王`註。惟`宋``嘉祐`年間，敕`高保衡`等較正，深有裨於`王`氏，但仍分二十四卷，甚失神聖之義。按`班固`《藝文志》曰：《黃帝內經》十八卷，《素問》九卷，《靈樞》九卷，乃其數焉。又按《素問》[離合真邪]論，`黃帝`曰：夫九鍼九篇，夫子乃因而九之，九九八十一篇，以起黃鐘數焉。大都神聖經典，以九為數，而九九重之，各有八十一篇，愚今析為九卷者，一本之神聖遺意耳。竊慨聖凡分殊，古今世異，愚不自揣而僭釋者，痛後世概闇此書而蠡測之，以圖萬一之小補云耳。知我罪我，希避云乎哉！】

# 上古天真
★ 素問·上古天真論篇第一

【`馬蒔`曰：內言上古之人，在上者自然知道，在下者從教以合於道，皆能度百歲乃去。惟真人壽同天地，正以其全天真故也，故名篇。篇內凡言道者五，乃全天真之本也。後篇倣此。】

【`張志聰`曰：天真，天乙始生之真元也。首四篇論調精神氣，血所生之來謂之精，故首論精；兩精相搏謂之神，故次論神；氣乃精水中之生陽，故後論氣。】
昔在黃帝生而神靈，弱而能言，幼而徇齊，長而敦敏，成而登天。 【 徇，徐倫切。齊，莊皆切。長，上聲。】

【`馬蒔`曰：此總述黃帝始末之辭。按《史記》黃帝姓公孫名軒轅，有熊國君之子，母曰附寶，之祁野，見大電繞北斗樞星，感而懷孕，二十四月而生帝於軒轅之丘，因名軒轅。《易》曰，陰陽不測之謂神。靈者，隨感而能應也。蓋未合能言之時，而黃帝即言，所以為神異也。】

迺問於天師曰：余聞上古之人，春秋皆度百歲，而動作不衰，今時之人，年半百而動作皆衰者，時世異耶？人將失之耶？

【`馬蒔`曰：天乃至尊無對之稱，而稱之為師，又曰天師，帝之尊岐伯者如此。《尚書》洪範篇以百二十歲為壽，則越百歲矣。】

岐伯對曰：上古之人，其知道者，法於陰陽，和於術數，食飲有節，起居有常，不妄作勞，故能形與神俱，而盡終其天年，度百歲乃去。

【`王冰`曰：知道，謂知修養之道也。夫陰陽者，天地之常道，術數者，保生之大倫，故修養者，必謹先之。四時調神大論曰：陰陽四時者，萬物之終始，死生之本，逆之則災害生，從之則苛疾不起，是謂得道。食飲者，充虛之滋味，起居者，動止之綱紀，故修養者謹而行之。廣成子曰：必靜必清，無勞汝形，無搖汝精，乃可以長生。故聖人先之也。】

【`馬蒔`曰：此言上古之人，所以春秋皆度百歲而動作不衰者，非但以其時世之異，實出於人事之得也。術數者，修養之法則也，上古之人，為聖人而在上者，能知此大道而修之，法天地之陰陽，調人事之術數，飲食則有節，起居則有常，而不妄作勞，故有此形，則有此神，而盡終其天年，越百歲乃去也。《靈樞》[天年]篇云：血氣已和，營衛已通，五臟已戍，神氣舍心，魂魄畢具，乃成為人。即形與神俱之義。】

【`張志聰`曰：陰陽天地四時五行，六氣也。術數者，調養精氣神之法也。　《靈樞》[決氣]篇曰：上焦開發，宣五穀味，熏膚，充身，澤毛，若霧露之溉，是謂氣。飲食有節，養其氣也。[生氣通天]論曰：起居如驚，神氣乃浮。起居有常，養其神也。煩勞則張，精絕。不妄作勞，養其精也。夫神氣去，形獨居，人乃死。能調養其神氣，故能與形俱存，而盡終其天年。】

今時之人不然也，以酒為漿，以妄為常，醉以入房，以欲竭其精，以耗散其真，不知持滿，不時御神，務快其心，逆於生樂，起居無節，故半百而衰也。 【 樂，音洛。】

【`王冰`曰：今人不然，謂動之死地，離於道也。以酒為漿，溺於飲也。以妄為常，寡於信也。醉以入房，過於色也。樂色不節則精竭，輕用不止則真散，是以聖人愛精重施，髓滿骨堅。不知持滿，不時御神，言輕用而縱欲也。愛精保神，如持盈滿之器，不慎而動，則傾竭天真，苟快於心欲之用，則逆養生之樂矣。夫甚愛而不能救，議道而以為未然者，伐生之大患也。半百而衰者，亦耗散而致是也。夫道者不可須離也，離於道，則壽不能終盡於天年矣。】

【`馬蒔`曰：此言今時之人，年半百而動作皆衰者，非但以其時世之異，實由於人事之失也。彼則以酒為漿，異於上古之人飲食有節者矣。以妄為常，異於上古之人不妄作勞者矣。醉以入房，以情欲而竭其精，以竭精而耗散其真，當精滿之時，不知持之，吾形有神，不時時御之，務快其心而悖夫養生之樂，其起居則無節，又異於上古之人起居有常者矣。所以年半百而衰，不能如上古之人，春秋皆度百歲而動作不衰也。】

【`張志聰`曰：酒能傷脾，脾氣傷則不能宣五穀味，而生氣傷矣。以妄為常，傷其神矣。醉以入房，傷其精矣。真者，元真之氣也。不知持滿，不慎謹也。不時御神，不能四時調御其神也。心藏神，務快其心，喪其神守矣。樂則氣緩，而更逆之，傷其氣矣。起居無節，耗其精矣。言今時之人，惟務快樂，不能積精全神，是以半百而衰也。】

夫上古聖人之教下也，皆謂之虛邪賊風，避之有時，恬惔虛無，真氣從之，精神內守，病安從來？是以志閒而少欲，心安而不懼，形勞而不倦。氣從以順，各從其欲，皆得所願。故美其食，任其服，樂其俗，高下不相慕，其民故曰朴。是以嗜欲不能勞其目，淫邪不能惑其心，愚智賢不肖不懼於物，故合於道。所以能年皆度百歲而動作不衰者，以其德全不危也。 【 恬，音甜。惔、淡同。樂，音洛。】

【`王冰`曰：邪乘虛入，是謂虛邪。竊害中和，謂之賊風。《靈樞經》曰：邪氣不得其虛，不能獨傷人，明人虛乃邪勝之也。恬惔虛無，靜也。法道清靜，精氣內持，故其氣邪不能為害。內機息故少欲，外紛靜故心安，然情欲兩亡，是非一貫，起居皆適，故不倦也。志不貪，故所欲皆順。心易足，故所願必從。以不異求，故無難得也。美其食，順精粗也。任其服，隨美惡也。樂其俗，去傾慕也。高下不相慕，至無求也。是所謂心足也。不恣於欲，是則朴同。目不妄視，故嗜欲不能勞。心與元同，故淫邪不能惑。不懼於物，則情計兩亡，不為謀府，冥心一視，勝負俱捐，故心志保安，合同於道。德全不危者，不涉於危，故德全也。莊子曰：執道者德全，德全者形全，形全者聖人之道也。又曰：無為而性命不全者，未之有也。】

【`馬蒔`曰：此言上古聖人教下有法，而在下者從之，故皆能度百歲而不衰也。上文言上古聖人自然知道，故能度百歲乃去矣。其所以教下者，有曰，太一居九宮之日，有虛邪賊風，當避之有時，如《靈樞》[九宮八風]篇云：凡從其所居之鄉來，為實風，主生長養萬物。從其衝後來，為虛風，傷人者也，主殺主害者，謹候虛風而避之。故聖人日避虛邪之道，如避矢石然。又能恬惔而靜，虛無而空，則真氣自順，精神內守，病何從來？是以志閒而少欲，心安而不懼，形雖勞而不倦，氣隨以順，各從其欲，皆慰所願，故為下者能率從此教而不悖也。有所食，則以為美而不求過味。有所服，則任用之而不求其華。與風俗相安相樂而不相疑忌，高者不陵下，下者不援上，而不出位以相慕，其民誠曰朴。是以嗜欲不能勞斯民之目，淫邪不能惑斯民之心，雖有愚智賢不肖之異，而皆能不懼於外物，故與在上聖人所知之道亦相合焉，所以能年皆度百歲而動作不衰者，正以其德全而不危也。蓋修道而有得於心，則德全矣。危者即動作之衰也。】

【`張志聰`曰：虛無，不為物欲所蔽也。言上古之人，得聖人之教化，內修養生之道，外避賊害之邪，所以年皆度百歲而動作不衰。恬惔無為，是以志閒而少欲矣，精神內守，是以心安而不懼，形勞而不倦矣，真氣從之，是以氣從以順矣。五方之民，衣食居處，各從其欲，是以皆得所願也。上古之人，無貴賤賢愚，皆全德不危，故不外懼於物，而合於養生之道焉。全而不危者，不為物欲所傷也。】

帝曰：人年老而無子者，材力盡耶？將天數然也？

【`馬蒔`曰：天數，凡人所稟於天之數也。觀下文所對，則係於材力可知矣。蓋年老則無子，豈盡關於天數也？】

【`張志聰`曰：陰陽者，萬物之終始也，此復論男女陰陽氣血，有始有終，有盛有衰，各有自然之天數也。】

岐伯曰：女子七歲腎氣盛，齒更髮長；二七而天癸至，任脈通，太衝脈盛，月事以時下，故有子；三七腎氣平均，故真牙生而長極；四七筋骨堅，髮長極，身體盛壯；五七陽明脈衰，面始焦，髮始墮；六七三陽脈衰於上，面皆焦，髮始白；七七任脈虛，太衝脈衰少，天癸竭，地道不通，故形壞而無子也。 【 更，平聲。任，如林反。】

【`王冰`曰：老陽之數極於九，少陽之數次於七，女子為少陰之氣，故以少陽數偶之。明陰陽氣和乃能生成其形體，故七歲腎氣盛，齒更，髮長。任脈衝脈，皆奇經脈也，腎氣全盛，衝任流通，經血漸盈，應時而下，天真之氣降與之從事，故云天癸也。然衝為血海，任主胞胎，二者相資，故能有子。所以謂之月事者，乎和之氣，常以三旬而一見也。故愆期者，謂之有病。真牙，謂牙之最後生者，腎氣平而真牙生者，表牙齒為骨之餘也。女子天癸之數，七七而終，年居四七材力之半，故身體盛壯，長極於斯。陽明之脈氣榮于面，故其衰也，髮墮面焦。《靈樞經》曰：足陽明之脈，起於鼻交頞中，下循鼻外，入上齒中，還出俠口，環脣，下交承漿，卻循頤後下廉，出大迎，循頰車上耳前，過客主人，循髮際至額顱。手陽明之脈，上頸貫頰，入下齒中，還出俠口，故面焦髮墮也。三陽之脈盡上於頭，故三陽衰則面皆焦，髮始白，所以衰者，婦人之生也，有餘於氣，不足於血，以其經水數泄脫之故。經水絕止，是為地道不通，衝任衰微，故云形壞無子。】

【`馬蒔`曰：此與下節言男女之年老無子者，由於材力之盡，非皆天數使然，而此一節，則先以女言之也。女子先天之氣，方父母交媾之時，陽氣不勝其陰，則為女。陰中有陽，其卦象坎，惟陽精蘊蓄於內，至七歲乃少陽之數其腎氣始盛。仙經云：先生左腎則為男，先生右腎則為女，蓋指始姙時言也。故女子七歲曰腎氣始盛，男子八歲曰腎氣實，皆從腎始也。腎主骨，齒亦屬骨，故齒齔更生。髮為血餘，故髮亦漸長。二七則天癸自至，天癸者，陰精也。蓋腎屬水，癸亦屬水，由先天之氣，蓄極而生，故謂陰精為天癸也。任主胞胎，衝為血海，今二脈俱通，月事應時而下。每月有事，故曰月事，以其有常故，又曰月經。按血海之血，雖曰既行而空，至七日後而漸滿，如月之盈虧相似然。當知血之有餘，以十二經皆然，故始得以行耳，非特血海之滿也。嘗論三才之道，惟陰陽而己。天之陰有餘，故月滿而散彩；地之陰有餘，故為潮而溢；人之陰有餘，故女子有月事之下。今二七而精血盈盛如此，其有子也宜矣。三七腎氣平均，故牙之最後生者，名曰真矛，由此而生，且長極矣。四七肝主筋、腎主骨者，皆堅，髮長極，身體壯盛。五七陽明脈衰，面始焦，髮始墮，擴子大體有餘於陰，不足於陽，故其衰也，自足陽明始。蓋以胃為六腑之長，其脈上行於頭，故面焦髮墮也。六七則手之三陽從手走頭，足之三陽從頭走足者，皆衰於上，故面皆焦，髮始白。七七任脈虛，太衝脈衰少，天癸已竭，應前天癸至而言。地道者，坤也，不通者，月事止也，應前月事以時下而言。至是而形體衰壞，不能有子矣。】

【`張志聰`曰：七為少陽之數，女本陰體而得陽數者，陰中有陽也。人之初生，先從腎始。女子七歲腎氣方盛，故齒更髮長也。按陰陽之道，孤陽不生，獨陰不長，陰中有陽，陽中有陰，是以天一生水，地二生火，離為女，坎為男，皆陰陽互換之道，故女得陽數而男得陰數也。天癸，天一所生之癸水也。衝任二脈，並起於少腹之內胞中，循腹上行，為經血之海。女子主育胞胎，夫月為陰，女為陰，月一月而一周天，有盈有虧，故女子二七亦一月而經水應時下洩也。虧即復生，故於初生之時，男女構精，當為有子，虛則易受故也。腎氣者，腎臟所生之氣也。氣生於精，故先天癸至而後腎氣平。腎氣足故真牙生，真牙者，盡根牙也。腎生骨髓，髓生肝，肝生筋，母子之相生也。血氣盛則充膚熱肉，是以身體盛壯。五七乃面焦髮墮，夫氣為陽，血脈為陰，故女子先衰於脈，而男子先衰於氣也。再按足陽明之脈，並衝任俠臍上行，衝任脈虛而陽明脈亦虛矣。地道，下部之脈道也。[三部九候]論曰：下部地，足少陰也。癸水藏于腎，七七天癸竭，是足少陰下部之脈道不通，衝任虛，是以形衰而無子也。】

丈夫八歲腎氣實，髮長齒更；二八腎氣盛，天癸至，精氣溢瀉，陰陽和，故能有子；三八腎氣平均，筋力勁強，故真牙生而長極；四八筋骨隆盛，肌肉滿壯；五八腎氣衰，髮墮齒槁；六八陽氣衰竭於上，面焦，髮鬢頒白；七八肝氣衰，筋不能動，天癸竭，精少，腎氣衰，形體皆極；八八則齒髮去。腎者主水，受五臟六腑之精而藏之，故五臟盛乃能瀉。今五臟皆衰，筋骨解墮，天癸盡矣，故髮鬢白，身體重，行步不正而無子耳。 【 頒、斑同。解、懈同。】

【`王冰`曰：老陰之數極于十，少陰之數次於八，男子為少陽之氣，故以少陰數合之。《易》繫辭曰：天九地十，則其敷也。男女有陰陽之質不同，天癸則精血之形亦異。陰靜海滿而去血，陽動應合而泄精，二者通和，故能有子。三八以其好用，故云勁強。丈夫天癸，八八而終，四八亦材之半也。腎主於骨，齒為骨餘，腎氣既衰，精無所養，故令髮墮，齒復乾枯。陽氣，亦陽明之氣也。《靈樞經》曰：足陽明之脈，起於鼻交頞中，下循鼻外，入上齒中，還出俠口，環脣下交承漿，卻循頤後下廉，出大迎，循頰車上耳前，過客主人，循髮際至額顱，故衰於上則面焦髮鬢白也。肝氣養筋，肝衰故筋不能動，腎氣養骨，腎衰故形體疲極，天癸已竭，故精少也。匪惟材力衰謝，固當天數使然。八八則陽氣竭，精氣衰，故齒髮不堅，離形骸矣。五臟六腑，精氣淫溢而滲灌於腎，腎臟乃受而藏之。何以明之？《靈樞經》曰：五臟主藏精，藏精者不可傷，由是則五臟各有精，隨用而灌注於腎，此乃腎為都會關司之所，非腎一臟而獨有精，故曰五臟盛，乃能瀉也。五臟皆衰云者，所謂物壯則老，謂之天道者也。】

【`馬蒔`曰：此則以男言之也。男子先天之氣，方父母交媾之時，陰氣不勝其陽，則成男。陽中有陰，其卦象離，惟陰精蘊蓄於內至八歲乃少陰之數，其腎氣始實，髮長齒更。二八腎氣已盛，天癸始至，天癸者，陽精也，蓋男女之精皆主腎水，故皆可稱為天癸也。惟精氣溢瀉，故陰陽之精已和，而遂能有子矣。三八腎氣平均，筋骨勁強，故真矛生而長極。四八筋骨隆盛，肌肉滿壯。五八腎氣始衰，髮墮齒槁，男子大體有餘於陽，不足於陰，故其衰也，自足少陰始。六八陽氣衰竭於上，面皆焦，髮鬢頒白，七八肝氣已衰，筋不能動，天癸竭，精已少，腎臟衰，形體皆極。八八則精血俱衰，齒髮皆去。夫腎者屬水，主受五臟六腑之精而藏之，五臟盛乃能瀉。今五臟皆衰，筋骨懈惰，天癸盡矣，故髮鬢白，身體重，行步不正而無子耳。然則男女之老而無子者，皆由於材力之盡，非由於天數之適值也。若少而無子者，則謂之天數斯可矣。】

【`張志聰`曰：八為少陰之數，男本陽體而得陰數者，陽中有陰也。《靈樞經》曰：衝脈任脈，皆起胞中，上循腹裏，為經絡之海，其浮而外者，循腹右上行，會於咽喉，別而絡脣口。血氣盛則充膚熱肉，血獨盛則淡滲皮膚，生毫毛，今婦人之生，有餘於氣，不足於血，以其數脫血也，衝任之脈，不榮脣口，故鬚不生焉。故男子天癸溢於衝任，充膚熱肉而生髭鬚，女子天癸溢於衝任，充膚熱肉為經行而姙子。男子二八精氣滿溢，陰陽和合，瀉洩其精，故能有子。三八則真牙生，而筋骨所長以至於極。四居八數之半，故盛之極也。五八腎為生氣之原，男子衰於氣根，氣衰而髮墮齒槁。六八標陽漸竭矣，[平脈]篇曰：寸口脈遲而緩，緩則陽氣長，其色鮮，其顏光，其聲商，毛髮長，陽氣衰，故顏色焦而髮鬢白也。七八肝氣衰，肝本腎生，腎氣衰故及於肝，肝主筋，肝氣衰故筋不能運動，腎主骨，筋骨皆衰故形體疲極。八八則數終衰極，故不惟頒白枯槁而更脫落矣。夫先天癸水，必藉後天津液所資益也。腎者主水，言腎臟之主藏精水也。受五臟六腑之精而藏之者。受後天水穀之精也。蓋五味入胃，各歸所喜，津液各走其道，腎為水臟，受五穀之精而藏之。腎之精液，入心化赤而為血，流溢於衝任為經血之海，養肌肉，生毫毛，所謂流溢於中布散於外者是也。故曰天癸者，天一所生之精也。是以男子天癸至而精氣溢瀉，腎之精，化赤為血，溢於衝任，生髭鬚，女子天癸至而月事以時下，故精血皆謂之天癸也。按經云：榮血之道，內穀為寶，穀入於胃，乃傳之肺，流溢於中，布散於外，專精者行於經隧，常榮無已。男子八八，女子七七，天地之數終而天癸絕，然行於經隧之榮血未竭也，是以老年之人，能飲食而脾胃健者，尚能筋骨堅強，氣血猶盛，此篇論天癸絕而筋骨衰，其後天水穀之精，又不可執一而論也。再按女子過七七而經淋不絕者，此係行於經隧之血，反從衝任而下，是以面黃肌瘦，骨憊筋柔，當知經隧之血，行於脈中，衝任之血，兼滲脈外。】

帝曰：有其年已老而有子者，何也？
岐伯曰：此其天壽過度，氣脈常通，而腎氣有餘也。此雖有子，男不過盡八八，女不過盡七七，而天地之精氣皆竭矣。

【`王冰`曰：帝言年已老而有子，似非天癸之數，伯謂為所稟天真之氣，本自有餘也，雖老而生子，子壽亦不能過天癸之數。】

【`馬蒔`曰：此言年老而有子者，正以其天壽過度，氣脈常通，而腎氣有餘也。夫曰年老有子，則雖八八已後，亦能有子也，然此等之人，雖或有子，大略天地間之為男者不過八八之數，為女者不過七七之數，而天地所稟之精氣皆竭矣。能如此等之有子者，不亦少乎？精氣者，天癸也。】

【`張志聰`曰：此復申明天地陰陽之數，止盡終於七七八八也。天壽過度，先天所秉之精氣盛也，氣脈常通，後天之地道尚通也，是以腎氣有餘而有子。此雖有子，然天地之精氣，盡竭于七八之數者也。】

帝曰：夫道者年皆百數，能有子乎？
岐伯曰：夫道者能卻老而全形，身年雖壽，能生子也。

【`馬蒔`曰：上文言年老者不能生子，又有年老而有子者，皆主平人而言，帝遂以修道而年皆百數者，問其能生子否，蓋承第三節第五節之在上在下者而言也。伯言上古之世，其在上者知道，在下者合道，皆能卻老而全形，非若平人之年老而形體皆極者，此其身年雖過百歲，亦能生子也。】

【`張志聰`曰：此承上文而言，惟修道者能出於天地陰陽之數也。】

黃帝曰：余聞上古有真人者，提挈天地，把握陰陽，呼吸精氣，獨立守神，肌肉若一，故能壽敝天地，無有終時，此其道生。

【`王冰`曰：真人，謂成道之人也。夫真人之身，隱見莫測。其為小也，入於無間；其為大也，徧於空境。其變化也，出入天地，內外莫見，迹順至真，以表道成之證。凡如此者，故能提挈天地，把握陰陽也。真人心合於氣，氣合於神，神合於無，故呼吸精氣，獨立守神，肌膚若冰雪，綽約如處子，體同於道，壽與道同，故能無有終時，而壽盡天地也。惟至道生乃能如是。】

【`馬蒔`曰：此下四節，帝述其素所聞者而言之也。帝言上古之世，有等曰真人者，不待於修，而此真渾然全具，故謂之真人也。天地陰陽，真人與之合一，故能提挈天地，把握陰陽。呼吸己之精氣，一如天地之默運也。獨立守神，一如天地之存主也。無少無老，肌肉若一。天地此無極，則真人亦此無極，相與同敝，無有終時。蓋道不變，故天地亦不變。真人之有道如此，其生同天地也宜矣。】

【`張志聰`曰：上古真人者，言所生之來，自然合道，而能全其天真之人也。天真完固，故能斡旋造化，燮理陰陽，吐納精氣，與道獨存，※※全形，是以肌膚若冰雪，綽約如處子，壽過天地，無有終極之時。此由道之所生，故無為而道自合也。】

中古之時，有至人者，淳德全道，和於陰陽，調於四時，去世離俗，積精全神，游行天地之間，視聽八達之外。此蓋益其壽命而強者也，亦歸於真人。

【`王冰`曰：全其至道，故曰至人，然至人以此淳朴之德，全彼妙用之道。和謂同和，調謂調適，言至人動靜必適中於四時生長收藏之令，參同於陰陽寒暑升降之宜，心遠世紛，身離俗染，故能積精而復全神，遊行天地，視聽八達，神全故也。`庚桑楚`曰：神全之人，不慮而※，不謀而當，精照無外，志凝宇宙，若天地然。又曰：體合於心，心合於氣，氣合於神，神合於無，其有介然之有唯然之音，雖遠際八荒之外，近在眉睫之內，來於我者，吾必盡知之，夫如是者神全，故所以能矣。此所以同歸於真人之道。】

【`馬蒔`曰：中古有至人者，至極之人也。淳德全道者，其德淳而不漓，則道自全矣。和於陰陽，調於四時，去世離俗，志異於人也。積精全神，亦獨立守神之意也，惟神既全，則形自固，遊行天地之間，視聽八達之外，此蓋益其壽命而身自強固，所以遊行視聽者，以此亦與真人同歸耳。】

【`張志聰`曰：中古至人者，謂有為以入道，而能全所生之天真者也。天真雖洩，復能修德全道，積精養神，故令神氣充塞於天地之間，耳目聰明於八達之外，此蓋從修煉保固得來，亦能復完天真，而同歸大道。夫真人者，得先天之真者也；至人者，得後天之氣者也。其趨則一，故亦歸於真人。】

其次有聖人者，處天地之和，從八風之理，適嗜欲於世俗之間，無恚嗔之心，行不欲離於世，被服章，舉不欲觀於俗，外不勞形於事，內無思想之患，以恬愉為務，以自得為功，形體不敝，精神不散，亦可以百數。 【 恚，於桂切。愉，音俞。】

【`王冰`曰：與天地合其德，與日月合其明，與四時合其序，與鬼神合其吉凶，故曰聖人。所以處天地之淳和，順八風之正理者，欲其養正，避彼虛邪，其志深於道，故適於嗜欲，心全廣愛，故不有恚嗔，是以常德不離，歿身不殆。至於舉事行止，雖常在時俗之間，然其見為則與時俗有異爾。何者？貴法道之清靜也。為無為，事無事，是以內無思想，外不勞形，法道清靜，適性而動，故悅而自得也。外不勞形，內無思想，故形體不敝，精神保全，神守不離，故年登百數，此蓋全性之所致爾。`庚桑楚`曰：聖人之於聲色滋味也，利於性則取之，害於性則捐之，此全性之道也。】

【`馬蒔`曰：上言至人，與真人同歸，則夫上者。下此而有聖人，又下此而有賢人，故皆曰其次。言中古有聖人者，處天地之和，順八風之理，有所嗜欲，與世俗相安，而無恚嗔之心，行同於世，服同於時，以道而同也。舉動不觀於俗，以道而異也。外不勞形於事，內無妄想之患，以恬惔愉悅為要務，以悠然自得為己功，故形體不敝，精神不散，其壽亦可以百數也。此猶第三節言上古之知道者耳。上文言至人遊行天地之間，視聽八達之外，而聖人不然，故不及至人者以此。】

【`張志聰`曰：至人真人者，去世離俗，修道全真，無妻室之愛，無嗜欲之情，所謂遊方之外，高出人類者也。聖人者，處天地之內，順八方之理，教以人偷，法於制度，黻冕於朝堂之上，不欲離於世俗章服，無為而治，不勞其形，隨機而應，不役其神，此治世之聖人也，亦可以優游泮奐而長享百年矣。如五帝、三皇、周公、孔子，壽不越百歲而靈明真性，與太虛同體，萬劫常存。】

其次有賢人者，法則天地，象似日月辨列星辰，逆從陰陽，分別四時，將從上古，合同與道，亦可使益壽而有極時。

【`王冰`曰：次聖人者，謂之賢人，然自強不息，精了百端，不慮而通，發謀必當，志同於天地，心燭於洞幽，故云法則天地，象似日月也。辨列者，謂定內外星官座位之所，與天三百六十五度遠近之分次也。逆從陰陽者，謂以六甲等法，逆順數而推步吉凶之徵兆也。《陰陽書》曰：人中甲子，從甲子起，以乙丑為次，順數之。地下甲子，從甲戌起，以癸酉為次，逆數之。此之謂逆從也。分別四時者，謂分其氣序也。春溫和，夏暑熱，秋清涼，冬凜冽，此四時之氣序也。將從上古，合同於道，謂如上古知道之人，法於陰陽，和於術數，飲食有節，起居有常，不妄作勞也。上古知道之人，年度百歲而去，故可使益壽而有極時也。】

【`馬蒔`曰：下此有賢人者，法則象似，皆仰稽之意。法天地日月自然之運，辨列星辰之位，逆順以推陰陽之數，分別四時之氣序，蓋占天道以盡人事也。此猶第五節言上古之教下者，合同於道，故曰將從上古合同於道也。亦可使益其壽，而比之至人，聖人，則有所終極焉耳。】

【`張志聰`曰：賢人者，處塵俗之內，鮮拘蔽之習，取法天地，如日月之光明，推測象緯，順逆二氣，序別四時，將與上古天真之聖，同合於道，亦可使益壽而至於壽敝天地之極，此修道之賢人，而由人以合天，超凡以至聖者也。此帝勉人修為，而不得以凡庸自棄。故[移精變氣]章曰：去故就新，乃得真人。】

# 四氣調神
★ 素問·四氣調神大論篇第二

【`馬蒔`曰：此篇應是岐伯所言，發前篇修道未盡之意，篇內以春夏秋冬四時異氣，當有善養生長收藏之道，及聖人春夏養陽，秋冬養陰，皆調神之要道也，故名篇，凡言道者也。】

【`張志聰`曰：神藏於五臟，故宜四氣調之。脾不主時，旺於四季月。】

春三月，此謂**發陳**，天地俱生，萬物以榮。夜臥早起，廣步於庭，被髮緩形，以使志生，生而勿殺，予而勿奪，賞而勿罰，此春氣之應養生之道也。逆之則傷肝，夏為寒變，奉長者少。 【 以，已同。長，上聲，後同。】

【`王冰`曰：春陽上升，氣潛發散，生育庶物，陳其姿容，故曰發陳也。所謂春三月者，皆因節候而命之，夏秋冬亦然。天氣溫，地氣發，溫發相合，故萬物滋榮。溫氣生，寒氣散，故夜臥早起，廣步於庭也。被髮緩形者，法象也，春氣發生於萬物之首，故被髮緩形，以使志意發生也。勿殺勿奪勿罰者，春氣發生，施無求報，故養生者，必順於時也。此春氣之應養生之道者，所謂因時之序也。當春陽布發生之令，而養生者，必謹奉天時也。逆，謂反行秋令也，肝象木，王於春，故行秋令則肝氣傷。夏火王而木廢，故病生於夏。然四時之氣，春生夏長，逆春傷肝，故少氣以奉於夏長之令也。】

【`馬蒔`曰：此以下四節，言當隨時善養也。正二三月，春之三月也。陽氣已生，最能發生而敷陳之，故氣象謂之發陳也。當是之時，天地以生物為德，萬物榮茂。吾人於此，當有善養之術。其臥則夜，其起則早，以陽氣正舒也，起而廣步於庭，以布夜臥之氣，被髮而無所束，緩形而無所拘，使志意於此而發生。其待物也，當生則生之而勿之殺，當與則與之而勿之奪，當賞則賞之而勿之罰。凡若此者，蓋以春時主生，皆以應夫春氣而盡養生之道也。否則春屬木，肝亦屬木，逆春氣則傷肝木，而肝木不能生心火，至夏之時，有寒變之病。寒變者，水來侮火，為寒所變也，豈不少氣以迎心臟欲長之氣哉？奉之為言迎也。】

【`張志聰`曰：春陽上升，發育萬物，啟故從新，故曰發陳。天地之氣俱主生發，而萬物亦以生榮，夜臥早起，發生氣也。緩步所以運動生陽之氣，東方風木之氣，直上巔頂。被髮者，疏達肝木之氣也，舉動舒徐，以應春和之氣。志者，五臟之志也。志意者，所以御精神，收魂魄，適寒溫，和喜怒者也，是以四時皆當順其志焉。勿殺，勿奪，勿罰，皆所以養生發之德也，故君子啟蟄不殺，方長不折。四時之令，春生夏長，秋收冬藏，此春氣以應養生之道。逆，謂逆其生發之氣也。肝屬木，王於春，春生之氣逆則傷肝，肝傷則至夏為寒變之病，因奉長者少故也。蓋木傷而不能生火，故於夏月火令之時，反變而為寒病。】

夏三月，此謂**蕃秀**，天地氣交，萬物華實。夜臥早起，無厭於日，使志無怒，使華英成秀，使氣得泄，若所愛在外，此夏氣之應養長之道也。逆之則傷心，秋為痎瘧，奉收者少，冬至重病。 【 重，平聲。】

【`王冰`曰：陽自春生，至夏洪盛，物生以長，故蕃秀也。天地氣交，萬物華實，舉夏至也。[脈要精微]論曰，夏至四十五日，陰氣微上，陽氣微下，由是則天地氣交也。然陽氣施化，陰氣結成，成化相合，故萬物華實也。夜臥早起，無厭於日，使志無怒者，何也？緩陽氣則物化，寬志意則氣泄，物化則華英成秀，氣泄則膚腠宣通，時令發揚，故所愛亦順陽而在外也。當夏氣揚蕃秀之令，而養生者，必敬順天時也。逆，謂反行冬令也。心象火，王於夏，故行冬令則心氣傷。秋金王而火廢，故病發於秋而為痎瘧也。然四時之氣，秋收冬藏，逆夏傷心，故少氣以奉於秋收之令也。冬水勝火，故重病於冬至之時也。】

【`馬蒔`曰：四五六月，夏之三月也，陽氣己盛，物蕃且秀，故氣象謂之蕃秀也。當是之時，天地氣交，萬物有得陰氣而斂，華英成實者，正以陽化氣而陰成形也。吾人於此，當有善養之術，其臥則夜，其起則早，與春同也。起早而無厭於日，蓋夏日晝行之度，較夜最永，人所易厭也。其持己也，使此志無怒，其愛草木也，使華英成秀。曰草木，則凡物可知矣。無怒則氣易鬱，又必使此氣得泄，若有所愛於外而無所鬱。凡若此者，以夏氣主長，皆以應夫夏氣而盡養長之道也。否則夏屬火，心亦屬火，逆夏氣則傷心火，心火不能生長夏之脾上，脾土不能生秋時之肺金，至秋之時，有痎瘧之病，正以心屬火，暑亦屬火，心衰則暑感，故夏傷於暑，秋必痎瘧也，豈不少氣以迎肺臟欲收之氣哉？然不特秋時為病也，肺金不能生腎水，則冬為重病者有矣。】

【`張志聰`曰：陽氣浮長，故為茂盛而華秀也。天地氣交，陽氣施化，陰氣結成，成化相合，故萬物華實也。夜臥早起，養長之氣也。無厭於長日，氣不宜惰也。長夏火土用事，怒則肝氣易逆，脾土易傷，故使志無怒，而使華英成秀。華者，心之華，言神氣也。夏氣浮長，故欲其疏洩，氣泄則膚腠宣通，時氣疏暢，有若好樂之在外也。凡此應夏氣者，所以養長氣之道也。心屬火，王於夏，逆夏長之氣則傷心矣。心傷至秋為痎瘧，因奉收者少故也。蓋夏之陽氣浮長於外，至秋而收斂於內，夏失其長，秋何以收？至秋時陰氣上升，下焦所出之陰，與上焦所逆之陽，陰陽相搏，而為寒熱之陰瘧也。夫陽氣發原於下焦陰臟，春生於上，夏長於外，秋收於內，冬藏於下，今夏逆於上，秋無以收，收機有礙，則冬無所藏，陽不歸原，是根氣已損，至冬時寒水當令，無陽熱溫配，故冬時為病，甚危險也。有云：逆夏氣則暑氣傷心，至秋成痎瘧，此亦邪氣伏藏於上，與陽氣不收之義相同。但四時皆論臟氣自逆，而不涉外淫之邪，是不當獨以夏時為暑病也。】

秋三月，此謂**容平**，天氣以急，地氣以明。早臥早起，與雞俱興，使志安甯，以緩秋刑，收斂神氣，使秋氣平，無外其志，使肺氣清。此秋氣之應養收之道也。逆之則傷肺，冬為飧泄，奉藏者少。 【 以、已同。】

【`王冰`曰：萬物夏長，華實已成，容狀至秋平而定也。天氣以急，風聲切也，地氣以明，物色變也。懼中寒露，故早臥，欲使安甯，故早起。志氣躁則不慎其動，不慎其動則助秋刑急，順殺伐生，故使志安寧，緩秋刑也。神蕩則欲熾，欲熾則傷和氣，和氣既傷，則秋氣不平調也，故收斂神氣，使秋氣平也。無外其志，使肺氣清，亦順秋氣之收斂，而養生者必謹奉天時也。逆，謂反行夏令也。肺象金，王於秋，故行夏令則氣傷。冬水王而金廢，故病發於冬。飧泄者，食不化而泄出也。逆秋傷肺，故少氣以奉於冬藏之令也。】

【`馬蒔`曰：七八九月，秋之三月也，陰氣已上，萬物之容，至此平定，故氣象謂之容平。天氣以燥而急，地氣以燥而明，吾人於此，當有善養之術。其臥則早，較春夏異，懼中寒露也。其起亦早，與雞俱興，較春夏尤早也。使此志安寧而不妄動，使秋刑緩用而不妄殺。蓋用刑不緩，志仍不甯也，必收斂神氣，使秋氣之在吾身者和平也。無外馳其志，使肺氣之藏吾內者清淨也。凡若此者，蓋以秋時主收，皆以應夫秋氣，而盡養收之道也。否則秋主金，肺亦屬金，逆秋氣則傷肺金，肺金不能生冬時之腎水，而至冬之時，有飧泄之病。正以肺為陽明燥金，脾土惡濕喜燥，肺金既衰不能生水，腎水又衰不能攝水，而脾土又不能制水，故脾濕而飧泄自生也，豈不少氣以迎腎臟欲藏之氣哉？】

【`張志聰`曰：容平，萬物皆盛實而平定也。寒氣上升，故天氣以急，陽氣下降，故地氣以明。雞鳴早而出塒晏，與雞俱興，與春夏之早起少遲，所以養秋收之氣也。陽和日退，陰寒日生，故使神志安甯，以避肅殺之氣。收斂神氣，無外其志，皆所以順秋收之氣，而使肺金清淨也。凡此應秋氣者，所以養收氣之道也。肺屬金，王於秋，逆秋收之氣則傷肺矣。肺傷至冬為飧泄之病，因奉藏者少故也。蓋秋收而後冬藏，陽藏於陰，而為中焦釜底之燃，以腐化水穀，秋失其收，則奉藏者少，至冬寒水用事，陽氣下虛，則水穀不化而為飧泄矣。】

冬三月，此謂**閉藏**，水冰地坼，無擾乎陽。早臥晚起，必待日光，使志若伏若匿，若有私意，若已有得，去寒就溫，無泄皮膚，使氣亟奪。此冬氣之應養藏之道也。逆之則傷腎，春為痿厥，奉生者少。 【 坼、拆同。亟，音器。】

【`王冰`曰：冬三月，草木凋，蟄蟲俯，地戶閉塞，陽氣伏藏，水冰地坼，故宜周密，不欲煩擾也。早臥晚起，必待日光，避於寒也。使志若伏若匿，若有私意，若已有得，皆謂不欲妄出於外，觸冒寒氣也。去寒就溫，言居深室也。《靈樞經》曰：冬日在骨，蟄蟲周密，君子居室。無泄皮膚，謂勿汗也。汗則陽氣發泄，陽氣發泄則數為寒氣所追奪也。當冬氣正養藏之令，而養生者必謹奉天時也。逆，謂反行夏令也。腎象水，王於冬，故行夏令則腎氣傷。春木王而水廢，故病發於春也。逆冬傷腎、故少氣以奉於春生之令。】

【`馬蒔`曰：十月、十一、十二月，冬之三月也，陽氣已伏，萬物潛藏，故氣象謂之閉藏也。當此之時，水以寒而冰，地以寒而坼，君子居室，如蟄蟲之周密，無擾亂衛氣可也。其臥則早，與秋同也。其起則晚，必待日光與秋異也。使其志若有所伏匿然。若有私意，若已有得，皆無擾乎陽之意也。去寒以就溫，無泄皮膚之汗，而使陽氣之數奪。凡若此者，蓋冬時主藏，皆以應夫冬氣而盡養藏之道也。否則冬主水，腎亦主水，逆冬氣則傷腎水腎水不能生肝木，而至春之時，有痿厥之病。正以肝主筋，筋之不能舉者為痿，春木王水廢，則陽氣上逆而為厥，厥之為言逆也，豈不少氣以迎肝臟欲生之氣哉？】

【`張志聰`曰：萬物收藏閉塞而成冬也。陽氣收藏，故不可煩擾以泄陽氣。早臥晚起，順養閉藏之氣，必待日光，避寒邪也。若伏若匿，使志無外也。若有私意，若已有得，神氣內藏也。夫腎藏志，心藏神，用三若字者，言冬令雖主閉藏，而心腎之氣，時相交合，故曰私者，心有所私得也。去寒就溫，養標陽也。膚腠者，陽氣之所主也。夫陽氣根於至陰，發於膚表，外不固密，則裏氣亟起以外應，故無洩皮膚之陽，而使急奪其根氣也。此言冬令雖主深藏，而標陽更宜固密。凡此應冬氣者，所以養藏氣之道也。腎屬水，王於冬，逆冬藏之氣則傷腎，腎氣傷，至春為痿厥之病，因奉生者少故也。蓋肝木生於冬水，主春生之氣而養筋，筋失其養則為痿，生氣下逆則為厥。】

天氣，清淨光明者也。藏德不止，故不下也。天明則日月不明，邪害空竅。陽氣者閉塞，地氣者冒明。雲霧不精，則上應白露不下，交通不表，萬物命故不施，不施則名木多死。惡氣不發，風雨不節，白露不下，則菀藁不榮。賊風數至，暴雨數起，天地四時不相保，與道相失，則未央絕滅。惟聖人從之，故身無奇病，萬物不失，生氣不竭。 【 塞，入聲。菀，於遠切。藁、槁同。數，音朔，下同。】

【`王冰`曰：言天明不竭，以清淨故，致人之壽延長，亦由順動而得，故言天氣以示人也。四時成序，七曜周行，天不形言，是藏德也。德隱則應用不屈，故不下也。老子曰：上德不德。言天至尊高，德猶見隱也，況全生之道而不順天乎？天所以藏德者，為其欲隱大明，故大明見則小明滅，故大明之德不可不藏，天若自明，則日月之明隱矣，喻人之真氣亦不可泄露，當清淨法道以保天真，苟離於道則虛邪入於空竅也。陽謂天氣，亦風熱也，地氣謂濕，亦雲霧也。風熱之害人，則九竅閉塞，霧濕之為病，則掩翳精明，取類者，在天則日月不光，在人則兩目藏曜也。《靈樞經》曰：天有日月，人有眼目。霧者雲之類，露者雨之類，夫陽盛則地不上應，陰虛則天不下交，故雲霧不化精微之氣，上應於天而為白露不下之咎矣。[陰陽應象]大論曰：地氣上為雲，天氣下為雨，雨出地氣，雲出天氣，明二氣交合，乃成雨露。[方盛衰]論曰：至陰虛，天氣絕，至陽盛，地氣不足。明氣不相召，亦不能交合也。夫雲霧不化其精微，雨露不霑於原澤，是為天氣不降，地氣不騰，變化之道既虧，生育之原斯泯，故萬物之命，無稟而生，然其死者，則名木先應，故云名木多死也。表，謂表陳其狀也。《易》繫辭曰：天地絪縕，萬物化醇。然不表交通，則為否也。《易》曰：天地不交，否。惡，謂害氣也。發，謂散發也。節，謂節度也。菀，謂蘊積也。藁，謂枯藁也。言害氣伏藏而不散發，風雨無度，折傷復多，藁木蘊積，春不榮也。豈惟其物獨遇是而有之哉！人離於道，亦有之矣。故不順四時之和，數犯八風之害，與道相失，則天真之氣，未期久遠而致滅亡也。道非遠於心，人心遠於道，惟聖人心合於道，故壽命無窮。從，謂順四時之令也。然四時之令不可逆也，逆之則五臟內傷而他疾起。】

【`馬蒔`曰：上文言人當順四時之氣，此言天地有升降之妙，唯聖人從之，故病卻而壽永也。言上天之氣至清淨，至光明，似可亢之以自高矣，然唯藏此德而不止，萬古有下降之妙，故雖降而實未之下，其尊仍在焉。設使天道自專其清淨光明，則日月無以借之生明矣，猶人之邪氣塞害空竅，而空竅不通也。蓋天氣者，陽氣也，陽氣不降，轉為閉塞，故地道亦不升，適與天氣昏冒，而天無以開之也。所以應之於上者，雲霧不精，白露不下，應之於下者，交通不能表萬物之命，以施生生之理，正以其不能交通也。凡有名之木亦多死者，不甯唯是，乖惡之氣不能發散，風雨不能有節，白露不能下降，而菀槁之物不能榮茂。凡若此者，皆以天地不交通耳。當是之時，賊風數至，暴雨數起，雖天地四時不能相保如平常矣。為吾人者，失前四氣調神之道，陰陽升降，俱乖其度，猶之天地不交也。則身多奇病，萬事多失，生氣已竭，至未半之時而絕滅矣。唯聖人能順天道，處天地之和，從八風之理，法於陰陽，和於術數，所以身無奇病，萬物得所，其生生之氣不竭，而亦可以百數也。】

【`張志聰`曰：上節論順四時之氣，而調養其神。然四時順序，先由天氣之和，如天地不和，則四時之氣亦不正矣，故以下復論天地之氣焉。上天之氣，至清淨光明，然明德惟藏而健運不息者也。夫天氣下降，地氣上升，斯成地天之泰，惟其運用不止，故不必下而后謂之下也。蓋言天氣布於六合九州，化生萬物，而體位仍尊高也。天氣至光明者也，明德藏隱，故晝明者日焉，夜明者月焉。若不藏而彰著於外，是天明而日月不明矣。天德不藏，則虛其清淨高明之體，而邪乘虛以害之。故曰：天運當以日光明，陽因而上衛外者也。如人之陽不固密於上，不衛護於外，則邪走空竅而為害矣。此言天包乎地，陽抱於陰，然當藏隱固密，而不宜外張下泄者也。天德惟藏，而無運用不息之機，則地氣上乘，而昏冒其光明矣。上言虛其藏德之體，此言失其不止之機，地氣升而為雲為霧，天氣降而為雨為露，雲霧不精，是地氣不升也，地氣不升，則天氣不降，是以上應白露不下。上言天氣閉塞，此言地氣伏藏，天地不交而為否矣。天地之氣，雖上下交通，而不表彰於六合九州之外，則萬物之命不能受其施化矣。不施則名木多死，蓋木為萬物之始生也。上言不交通於上下，此言不運用於四方。惡氣，忿怒之氣也，[脈要精微]論曰：彼秋之忿，成冬之怒。惡氣不發，則失其勁肅嚴凜之令矣。風雨不節，則失其溫和明曜之政矣。白露不下，則無溽蒸濕澤之濡矣。四時失序，雖茂木嘉禾，而亦不能榮秀也。上言天地之氣不施，則名木多死，此言四時之氣不應，則草木不榮。蓋天地之氣不和，而四時之氣亦不正矣。按歲運四時之氣，大暑、立秋，處暑、白露，乃太陰濕土主氣。蓋濕熱之氣上蒸，而後清涼之露下降。故曰：惡氣不發者，言秋冬之令不時也；風雨不節者，言春夏之氣不正也；白露不下者，言長夏之氣不化也。賊風數至，陽氣不正而太過也。暴雨數起，陰氣不正而偏勝也。此總結上文，而言天地四時不相保其陰陽和平，而又失其修養之道，則未久而有絕滅之患矣。惟聖人能順天地四時之不和，而修養其神氣，故無奇暴之害。夫萬物有自然之生氣，雖遇不正之陰陽，而不至於絕滅，惟人為嗜欲所傷，更逆其時則死。聖人內修養生之道，外順不正之時，與萬物不失其自然，而生氣不絕也。】

【`朱濟公`曰：此即與萬物浮沉於生長之義，此言萬物之有生氣，後言萬物之有根本。】

逆春氣則少陽不生，肝氣內變；逆夏氣則太陽不長，心氣內洞；逆秋氣則太陰不收，肺氣焦滿；逆冬氣則少陰不藏，腎氣獨沉。 【 長，上聲。】

【`王冰`曰：生謂動出也，陽氣不出，內鬱於肝，則肝氣混擾，變而傷矣。長謂外茂也。洞謂中空也，陽不外茂，內薄於心，燠熱內消，故心中空也。收謂收斂，焦謂上焦也。太陰行氣，主化上焦，故肺氣不收，上焦滿也。沉謂沉伏也，少陰之氣，內通於腎，故少陰不伏，腎氣獨沉。】

【`馬蒔`曰：此承首四節而言四時之氣，不可以有逆者，正以其當時而病，不必奉氣而病也。吾謂逆之則傷肝，夏為寒變者，何哉？蓋不能盡養生之道，以逆此春氣，則少陽不生。少陽者，足少陽膽經也。膽為甲木，肝為乙木，肝與膽為表裏，今少陽不生，則肝氣內變，其肝尚不能自兔於病矣，復有何氣以迎心經欲長之氣，而無寒變之病耶？吾謂逆之則傷心，秋為痎瘧者，何哉？蓋不能盡養長之道，以逆此夏氣，則太陽不長。太陽者，手太陽小腸經也。小腸屬丙火，心屬丁火，心與小腸為表裏，今太陽不長，則心氣內洞。內洞者，空而無氣也。其心尚不能自免於病矣，復有何氣以迎肺金，欲收之氣，而無痎瘧之病耶？吾謂逆之則傷肺，冬為飧泄者，何哉？蓋不能盡養收之道，以迎此秋氣，則肺屬手太陰經者也。太陰不能收，而肺氣枯焦脹滿尚不能自免於病矣，復有何氣以迎腎經欲藏之氣，而無飧泄之病耶？吾謂逆之則傷腎，春為痿厥者，何哉？蓋不能盡養藏之道，以逆此冬氣，則腎屬足少陰經者也。少陰不能藏，而腎氣已獨沉，尚不能自免於病矣，復有何氣以迎肝經欲生之氣，而無痿厥之病耶？然春夏以表言，秋冬以裏言，以春夏屬陽，秋冬屬陰也。】

【`張志聰`曰：此論陰陽之氣，隨時出入，逆則四時所主之臟，自病於內也。少陽主春生之氣，春氣逆則少陽不生，致肝氣鬱而內變矣。太陽主夏長之氣，太陽不長，則心氣虛而內洞矣。太陰主秋收之氣，太陰不收，則肺葉熱焦而脹滿矣。少陰主冬藏之氣，少陰不藏，則腎氣虛而獨沉矣。首論所奉者少，而所生之臟受病，此論四時之氣逆，而四時所主之臟氣，亦自病焉。朱濟公曰：少陽主厥陰中見之化，故少陽不生而肝氣內變。心為陽中之太陽，故太陽不長而心氣內虛。】

夫四時陰陽者，萬物之根本也。所以聖人春夏養陽，秋冬養陰，以從其根，故與萬物浮沉於生長之門。逆其根，則伐其本，壞其真矣。故陰陽四時者，萬物之終始也，死生之本也，逆之則災害生，從之則苛疾不起，是謂得道。道者，聖人行之，愚者佩之。從陰陽則生，逆之則死。從之則治，逆之則亂，反順為逆，是謂內格。

【`王冰`曰：時序運行，陰陽變化，天地合氣，生育萬物，故萬物之根，悉歸於此。陽氣根於陰，陰氣根於陽，無陰則陽無以生，無陽則陰無以化。全陰則陽氣不極，全陽則陰氣不窮。春食涼，夏食寒，以養於陽，秋食溫，冬食熱，以養於陰。滋苗者必固其根，伐下者必枯其上，故以斯調節，從順其根，二氣常存。蓋由根固百刻，曉暮食亦宜然。故聖人所以身無奇病，生氣不竭者，以順其根也。逆其根則伐其本，壞其真，是則失四時陰陽之道也。得道，謂得養生之道，聖人心合於道，故勤而行之，愚者性守於迷，故佩服而已。內格，謂內性格拒於天道也。】

【`馬蒔`曰：此承第五節，而申言聖人盡善養之道。彼不善養者，失之也。夫萬物生於春，長於夏，收於秋，藏於冬，則此四時陰陽者，萬物之根本也。所以聖人於春夏而有養生養長之道者，養陽氣也，秋冬而有養收養藏之道者，養陰氣也，正以順其根耳，故與萬物浮沉於生長之門。若逆其根，則伐本壞真矣。故知陰陽四時者，既為萬物之根本，則是萬物之所成始成終為死為生之根本，逆之則災害自生，如上文寒變、痎瘧、飧泄、痿厥、內變、內洞、焦滿、獨沉之類，順之則苛重之疾不起，而無上文寒變痎瘧等病，是謂得養生之道者矣。是道也，唯聖人為能行之，彼愚人則當佩之。蓋以從陰陽則生，不但苛疾不起也。逆陰陽則死，不但災害自生也。順陰陽則此身之氣治，治則必能有生也。逆陰陽則此身之氣亂，亂則必至於死也。若果不能順而反之以為逆，則吾身之陽不能入，陰不能出，而在外者，格拒於內矣，其災害死亡之至，良有故哉。】

【`張志聰`曰：四時陰陽之氣，生長收藏，化育萬物，故為萬物之根本。春夏之時，陽盛於外而虛於內，秋冬之時，陽盛於外而虛於內，故聖人春夏養陽，秋冬養陰，以從其根而培養也。萬物有此根而後能生長，聖人知培養其根本，故能與萬物同歸於生長之門。根者如樹之有根，本者如樹之有幹，真者如草木之有性命也，逆春氣則少陽不生，逆夏氣則太陽不長，所謂逆其根矣。逆春氣則奉長者少，逆夏氣則奉收者少，所謂逆其根則伐其本矣。逆之則災害生，逆之則死，是謂壞其真矣。故天地之陰陽四時化生萬物，有始有終，有生有死，如逆之則災害生，從之則苛疾不起，是謂得陰陽順逆之道矣。然不能出於死生之數，惟聖人能修行其道，積精全神，而使壽敝天地，無有終時，愚者止於佩服，而不能修為，是知而不能行者，不可謂得道之聖賢也。夫天地四時之陰陽，有順逆死生之道，而吾身中之陰陽，亦有順逆死生之道焉。蓋天地之陰陽，不外乎四時五行，而吾身之陰陽，亦不外乎五行六氣，是以順之則生，逆之則死。所謂順之者，陰陽相合，五氣相生。東方肝木而生南方心火，火生脾土，土生肺金，金生腎水，水生肝木，五臟相通，移皆有次，若反順為逆，是謂內格。內格者，格拒其五臟相生之氣而反逆行也。楊君舉問曰：上言秋冬之時，陰主收藏，此復言秋冬之時，陰盛於外，陰陽之道有二義與？曰：天為陽，地為陰，天包乎地之外，地居於天之中，陰陽二氣，皆從地而出，復收藏於地中，故曰：未出地者，名曰陰中之陰，已出地者，名曰陰中之陽。所謂陰主收藏者，收藏所出之陽氣也。朱濟公曰：陰陽出入，故謂之門。】

是故聖人不治已病治未病，不治已亂治未亂，此之謂也。夫病已成而後藥之，亂已成而後治之，譬猶渴而穿井，鬬而鑄錐，不亦晚乎！

【`王冰`曰：治未病，治未亂，知之至也，渴而穿井，鬬而鑄錐，知不及時也，備禦虛邪，事符握虎，噬而後藥，雖悔何為。】

【`馬蒔`曰：此承上節而引言以戒之也。昔有言聖人不治已病治未病。不治已亂治未亂，此正所謂聖人預養生長收藏之氣，不待寒變、痎瘧、飱泄、痿厥等病已生而始治之也。凡病則氣亂，未病則氣治，病成而藥，亂成而治，譬猶渴而穿井，鬬而鑄錐，其渴必不能濟，而鬬必不能禦也，信晚已哉。】

【`張志聰`曰：《金匱玉函》曰，上工治未病，何也？師曰：夫治未病者，見肝之病，知肝傳脾，當先實脾，蓋不使脾受逆氣，而使肝氣仍復順行於心，是反逆為順，反亂為治也。若五臟之氣已亂，而五臟之病已成，然後治之，是猶渴而穿井，戰而鑄兵，無濟於事矣。按此篇以天地之陰陽四時，順養吾身中之陰陽五臟，蓋五臟以應五行四時之氣者也。[玉機](玉機真臟)論曰：五臟相通，移皆有次，五臟有病，則各傳其所勝。故所謂從者，四時五臟之氣，相生而順行也。逆者五臟四時之氣，相勝而逆行也。】


# 生氣通天
★ 素問·生氣通天論篇第三

【`馬蒔`曰：《靈樞》[營衛生會](衛氣)篇言宗氣積於上焦，營氣出於中焦，衛氣出於下焦。蓋積陽為天，積陰為地，人稟天地之氣而生，亦有陰陽二氣，陽氣者，衛氣也，由下焦之氣陰中有陽者，從中焦之氣以升於上焦，而生此陽氣，故謂衛氣出於下焦，又謂濁者為衛是也。目張則氣上行於頭，出於足太陽膀胱經睛明穴，而晝行於手足六陽經，夜行於手足六陰經，如本篇所謂陽氣者一日而主外等語是也。惟其不隨宗氣同行於經隧之中，而自行於各經皮膚分肉之間，故又謂之衛行脈外者是也。陰氣者，營氣也。由中焦之氣，陽中有陰者，隨上焦之氣以降於下焦，而生此陰氣，故謂之營氣出於中焦，又謂清者為營是也。但陰氣精專，而必隨宗氣以同行於經隧之中，始於手太陰肺經太淵穴，而行於手陽明大腸經，足陽明胃經，足太陰脾經，手少陰心經，手太陽小腸經，足太陽膀胱經，足少陰腎經，手厥陰心胞絡經，手少陽三焦經，足少陽膽經，足厥陰肝經，而又始於手太陰肺經，故[營衛生會](衛氣)篇謂之太陰主內，又謂之營行脈中者是也。即本篇有營氣不從之營氣是也。惟此篇營氣之營字，正與《靈樞》營氣之營字同，其餘《素問》營字，俱書榮字，蓋古營榮互書，大義當以營字為是。蓋陰氣在內，如將軍之守營，陽氣在外，如士卒之衛外。本篇有云：陽氣者精則養神，柔則養筋。[痺](痹)論有云：陰氣者靜則神藏，躁則消亡。此神聖論營衛二氣至精之義也。然二氣均為人之所重，而本篇所重，在人衛氣，但人之衛氣，本於天之陽氣，惟人得此陽氣以有生，故曰生氣通天。惟聖人全此陽氣，而苛疾不起，常人則反是焉。《靈樞》[禁服]篇云：審察衛氣，為百病母者。信哉。本篇凡言陽氣者七，諄諄示人以當全此陽氣也。要之，陽氣一全，則營氣自從矣。大義當以《靈樞》[營衛生會](衛氣)篇、[衛氣行]篇參看為的。】

黃帝曰：夫自古通天者，生之本，本於陰陽。天地之間，六合之內，其氣九州、九竅、五臟、十二節，皆通乎天氣。其生五，其氣三，數犯此者，則邪氣傷人，此壽命之本也。蒼天之氣清淨，則志意治，順之則陽氣固。雖有賊邪，弗能害也。此因時之序。故聖人傳精神、服天氣而通神明，失之則內閉九竅，外壅肌肉，衛氣散解。此謂**自傷**，氣之削也。 【 數，音朔。】

【`王冰`曰：外布九州而內應九竅，故云九州九竅也。五臟，謂五神臟也。五神臟者，肝藏魂，心藏神，脾藏意，肺藏魄，腎藏志，而此成形矣。十二節者，十二氣也，天之十二節氣，人之十二經脈，而外應之，咸同天紀，故云皆通乎天氣也。十二經脈者，謂手三陰三陽，足三陰三陽也。人生之所運為，則內依五氣以立，然其鎮塞天地之內，則氣應三元以成。三，謂天氣、地氣、運氣也。犯，謂邪氣觸犯於生氣也。邪氣數犯，則生氣傾危，故保養天真以為壽命之本也。　《靈樞經》曰：血氣者人之神，不可不謹養，此之謂也。春為蒼天發生之主也。陽氣者，天氣也。[陰陽應象]大論曰：清陽為天，則其義也，本天全神全之，理全則形亦全矣，因天四時之氣序，故賊邪之氣，弗能害也。夫精神可傳，惟聖人得道者乃能爾，久服天真之氣，則妙用自通於神明也。失，謂逆蒼天清淨之理也。然衛氣者，合天之陽氣也，上篇曰陽氣者閉塞，謂陽氣之病人，則竅為閉塞也。《靈樞經》曰：衛氣者所以溫分肉而充皮膚，肥腠理而司開闔。故失其度則內閉九竅，外壅肌肉。以衛不營運，故言散解也。夫逆蒼天之氣，違清淨之理，使正真之氣，如削去之者，非天降之，人自為之耳。】

【`馬蒔`曰：此帝言人氣通乎天氣，惟聖人全此天氣，以固壽命之本，而眾人則矢之也。夫自古通天者，生人之本也。天以陰陽生萬物，而人之生也本於陰陽，故天地之間，六合之內，其氣之在地者曰九州，氣之在人者曰九竅，陽竅在頭者七：耳二，目二，鼻二，口一；陰竅之在下者二，前陰後陰也。曰五臟，心、肝，脾、肺、腎也。曰十二節，手有三陰三陽經，足有三陰三陽經也。皆以通乎天氣者也。其所以生者五，金木水火土也。所以為氣者三，天氣、地氣、運氣也。苟數犯邪氣，則邪氣傷人，故不使邪氣傷人者，乃壽命之本也。蓋蒼天之氣，至清淨者也，吾能法天地之清淨，則志意自治，陽氣自固，當是之時，雖有賊邪，弗能害也。此因時之序，所以弗能害耳。惟聖人知之，隨四時以運此身之精氣，服蒼天之陽氣以通天氣之神明，彼常人則失之，所以內閉九竅，外壅肌肉，而衛氣已散解，此之謂自傷，陽氣之所以削也。】

【`張志聰`曰：凡人有生，受氣於天，故通乎天者，乃所生之本。天以陰陽五行，化生萬物，故生之本，本乎陰陽也。是以天地之間，六合之內，其地氣之九州，人氣之九竅、五臟、十二節，皆通乎天氣。十二節者，骨節也，兩手兩足各三大節，合小節之交，共三百六十五會。《靈樞經》曰：地有九州，人有九竅；天有五音，人有五臟；歲有十二月，人有十二節；歲有三百六十五日，人有三百六十五節；地有十二經水，人有十二經脈。人十二節，乃神氣之所遊行，故應天之歲月。十二脈，乃血液之所流注，故應地之經水。九竅乃臟氣之所出入，五臟乃陰陽二氣之所舍藏，故皆通乎天氣。此篇論陰陽二氣與天氣相通，故曰地之九州，人之五臟。天為陽，是以先論陽而後論陰也。天之十干化生地之五行，故曰其生五。地之五行，上應三陰三陽之氣，故曰其氣三。三陰者，寒、燥、濕也。三陽者，風、火、暑也。如不能調養，而數犯此三陰三陽之氣者，則邪氣傷人而為病矣。夫人稟五行之氣而生，犯此五行之氣而死，有如水之所以載舟而亦能覆舟，故曰，此壽命之本也。生氣通乎天，是以蒼天之氣清淨，則人之志意亦治。人能順此清淨之氣，而吾身之陽氣外固，雖有賊邪，勿能為害，此因四時之序而能調養者也。故聖人傳運其精神，餐服蒼天之清氣，以通吾之神明。逆蒼天清淨之氣，則九竅內閉，肌肉外壅衛外之陽氣散解，此不能順天之氣而自傷，以致氣之消削。蓋人氣通乎天，逆天氣則人氣亦逆矣。】

【`朱濟公`曰：天一生水氣，乃坎中之滿也。曰自古者，言自上古天真所生之氣也。本乎陰陽者，天真之有陰有陽也。】

陽氣者，若天與日，失其所則折壽而不彰。故天運當以日光明，是故陽因而上，衛外者也。因於寒，欲如運樞，起居如驚，神氣乃浮。因於暑，汗煩則喘喝，靜則多言，體若燔炭，汗出而散。因於濕，首如裹。濕熱不攘，大筋緛短，小筋弛長，緛短為拘，弛長為痿。因於氣為腫，四維相代，陽氣乃竭。 【 緛，音軟。】

【`王冰`曰：此明前陽氣之用也。言人之有陽，若天之有日，天失其所則日不明，人失其所則陽不固，日不明則天境暝昧，陽不固則人壽夭折。天運當以日光明，言人之生，固宜藉其陽氣也。陽因而上衛外者，正明陽氣運行之部分，輔衛人身之正用也。欲如運樞，謂內動也。起居如驚，謂暴卒也。言因天之寒，當深居周密，如樞紐之內動，不當煩擾筋骨，使陽氣發泄於皮膚，而傷於寒毒也。若起居暴卒，馳騁荒佚，則神氣浮越，無所綏寧矣。[脈要精微]論曰：冬日在骨，蟄蟲周密，君子居室。[四氣調神]大論曰：冬三月，此謂閉藏，水冰地坼，無擾乎陽。又曰，使志若伏若匿，若有私意，若已有得，去寒就溫，無泄皮膚，使氣亟奪。此之謂也。不能靜慎，傷於寒毒，至夏而變暑病也。煩謂煩躁，靜謂安靜，喝謂大呵出聲也。言病因於暑，則當汗泄不為發表，邪熟內攻，中外俱熱，故煩躁喘數，大呵而出其聲也。若不煩躁，內熱外凉，瘀熱攻中，故多言而不次也。體若燔炭之炎熱者，何以救之？必以汗出，乃熱氣施散，此重明可汗之理也。表熱為病當汗泄之，反濕其首，若濕物裹之，望除其熱，熱氣不釋，兼濕內攻，大筋受熱則縮而短，小筋得濕則引而長，縮短故拘攣而不伸，引長故痿弱而無力。攘，除也。緛，縮也。弛，引也。素常氣疾，濕熱加之，氣濕熱爭故為腫也。然邪氣漸盛，正氣侵微，筋骨血肉，互相代負，故云四維相代也。致邪代正，氣不宣通，衛無所從，便至衰弱，故言陽氣乃竭也。衛者，陽氣也。】

【`馬蒔`曰：此言陽氣所以衛外，而陽氣不固者，則四時必傷於邪氣而為病也。夫所謂陽氣者，衛氣也。人有此陽氣，猶天之有日也。日得天之明而能久照，陽氣必不失其所而能久壽，若失其所而不能衛外，必折夭而不彰。失其所者，衛氣衰弱而不能衛外也。故天運當有此日以為之光明，人當有此陽氣以為之衛外。是故陽氣因而上行於皮膚分肉之間，所以衛外者也。惟陽氣不固，故凡四時之邪氣，皆從之而傷矣。所謂不能因時之序者是也。是故因於冬之嚴寒者，當深居周密，凡有意欲，心有所運而身不妄動，如運樞以開闢其戶，戶不太勞，若起居卒暴，有所驚駭，則神氣浮露，無復中存矣。因於夏之暑氣者，其體必有汗，或煩躁而動，則為喘喝，或不煩躁而靜，則亦不免於多言。暑證者，熱證也。故合動靜而皆不能靜者，如此一身之熱如燔炭然，必從而汗之，則邪從汗散矣。因於濕氣之所感者，凡人之有濕，有內濕，有外濕，外濕足先受之，內濕者，多飲酒漿潼酪所致也，其血氣熏蒸，上行如霧，首如有所包裹，而昏且重矣。惟濕蒸為熱，而不能除卻，大筋受濕侵熱蒸，則軟而短，小筋受濕侵熱蒸，則懈弛而長，軟短故手足拘攣而不伸，弛長故手足痿弱而無力矣。因於氣證所致者，凡怒則傷肝，肝氣有餘，來侮脾土，脾土不能制水，水氣泛溢於四肢，而為腫脹之疾。其手足先後而腫，此四維之所以相代也。四維者，四肢也，斯時也，上文所謂內閉九竅，外壅肌肉，衛氣散解者是也，其陽氣豈不竭盡矣乎？】

【`張志聰`曰：上節言順蒼天之氣，以養吾身之陽，此復言人之陽氣，又當如天與日焉，若失其所居之位，所運之機，則短折其壽而不能彰著矣。夫天氣清淨光明者也，然明德惟藏而健運不息，故天運當以日光明，天之藏德不下，故人之陽氣亦因而居上，天之交通表彰於六合九州之外，故人之陽氣所以衛外者也。夫陽氣生於至陰，由樞轉而外出風寒之邪，皆始傷皮毛氣分，是故因於寒，而吾身之陽氣，當如運樞以外應。陽氣司表，邪客在門，故起居如驚，而神氣乃浮出以應之。神氣，神臟之陽氣也。天之陽邪，傷人陽氣，氣傷外弛，故汗出也。氣分之邪，熱盛則追及所生，心主脈，故心煩。肺乃心之蓋，故煩則喘喝也。如不煩而靜此邪仍在氣分，而氣傷神氣虛，故多言也。[脈要精微]論曰：言而微，終日乃復言者，此奪氣也。天之陽邪，傷人陽氣，兩陽相搏，故體若燔炭，陽熱之邪，得吾身之陰液而解，故汗出乃散也。按《傷寒論》曰：病常自汗出者，此衛氣不和也。復發其汗，榮衛和則愈。故因於暑而汗出者，暑傷陽而衛氣不和也。汗出而散者，得榮衛和而汗出乃解也。陽氣者，若天與日，因而上者也。傷於濕者，下先受之。陰病者，下行極而上，陰濕之邪，上干陽氣而冒明，故首如裹也。濕傷陽氣，則因陽而化熱矣。陽氣者，柔則養筋，陽氣傷而不能榮養於筋，故大筋緛短，小筋弛長，蓋大筋連於骨節之內，故鬱熱而緛短，小筋絡於骨肉之外，故因濕而弛長，短則縮急而為拘攣，長則放縱而為痿棄，此言寒暑濕邪，傷人陽氣者如此。如因外淫之邪，有傷於氣，則為腫矣。[陰陽]別論曰：結陽者腫四肢。蓋陽氣傷而不能運行，則榮血泣而為腫矣。四肢為諸陽之本，氣為邪傷，是以四肢之陽，交相代謝，而陽氣乃竭也。此總結上文而言。】

【`莫仲超`曰：按傷寒始傷皮毛氣分，得陽氣以化熱，熱雖盛不死，此能運樞而外應者也。如太陽病發熱頭疼，脈反沉，當救其裏，此神氣不能運浮於外，故急用乾薑、附子，以救在裏之陽氣而外出焉。夫在天陰寒之邪，藉吾身之陽氣以對待，故因於寒者，欲其陽氣如此而出，所謂陽因而上衛外者也。】

【`朱濟公`曰：四維，四時也。[至真要]論曰：謹按四維，斥候皆歸，其終可見，其始可知。蓋手足三陽之氣，旺於四時，有盛有衰，如四時之代謝，故曰四維相代也。又問曰：六淫之邪，止言三氣者，何也？曰：六氣生於五行，暑熱總屬於火，陽氣與衛氣各有分別，風傷衛而兼傷陽，故另提曰風客淫氣。經曰：燥勝則乾。燥淫之邪，傷人血液而不傷氣。】

陽氣者，煩勞則張，精絕，辟積於夏，使人煎厥，目盲不可以視，耳閉不可以聽，潰潰乎若壞都，汨汨乎不可止。 【 汨，古沒反。】

【`王冰`曰：此又誡起居暴卒，煩擾陽和也。然煩擾陽和，勞疲筋骨，動傷神氣，耗竭天真，則筋脈䐜脹，精氣竭絕，既傷腎氣，又損膀胱，故當於夏時，使人煎迫而氣逆。厥，謂氣逆也。按[脈解]云：所謂少氣善怒者，陽氣不治，陽氣不治，則陽氣不得出，肝氣當治而未得，故善怒，善怒者名曰煎厥，既且傷腎，又竭膀胱，腎經內屬於耳中，膀胱脈生於目眥，故目盲所視，耳閉厥聽，大矣哉斯乃房之患也。既盲目視，又閉耳聰，則志意心神，筋骨腸胃，潰潰乎若壞都，汨汨乎煩悶而不可止也。】

【`馬蒔`曰：此又言陽氣不固者，夏時有煎厥之證，不特病暑而已。陽氣者貴於清淨，若煩勞而不清淨，則勞爾形，搖爾精，神氣張弛於外，精氣竭絕於中，惟春秋冬時，尚有可以強支者，及廷積於夏，暑熱令行，使人煎迫而厥逆矣。何以見之？目盲耳聾，視聽皆廢。潰潰乎若都之壞也，真汨汨乎不可止者。都，所以防水。潰潰，壞貌。汨汨，流貌。蓋言疾勢不可遏也。】

【`張志聰`曰：此言煩勞而傷其陽氣也。按《金匱要略》云：勞之為病，其脈大，手足煩，春夏劇，秋冬瘥，陰寒精自出，酸削不能行。蓋陰陽之要，陽密乃固，煩勞則陽氣外張，陰不得陽之溫固，則精自出而絕於內矣。秋冬之陽氣，內而收藏，夏則陽氣張浮於外，故益虛而煎厥也。精氣虛，故目盲不可以視，耳閉不可以聽也。膀胱者，州都之官，精液藏焉，而又屬太陽之腑，太陽為諸陽主氣，陽氣傷則壞其腑矣。潰，漏也，言其州都之壞，而不能藏精。汨，流貌，言其陰寒，精出而不可止也。】

陽氣者，大怒則形氣絕，而血菀於上，使人薄厥。有傷於筋，縱其若不容。汗出偏沮，使人偏枯。汗出見濕，乃生痤疿。膏粱之變，足生大丁，受如持虛。勞汗當風，寒薄為皶，鬱乃痤。 【 菀，音鬱。沮，子魚切。痤，作和反。疿，方味反。丁、疔同。皶，織加反。】

【`王冰`曰：此又誡喜怒不節，過用病生也。然怒則傷肝，甚則氣絕，大怒則氣逆而陽不下行，陽逆故血積於心胷之內矣。上，謂心胷也。然陰陽相薄，氣血奔并，因薄厥生，故名薄厥。[舉痛]論曰：怒則氣逆，甚則嘔血。《靈樞經》曰：盛怒而不止則傷志。[陰陽應象]大論曰：喜怒傷氣。由此則怒盛氣逆，血積於心胷之內矣。怒而過用，氣或迫筋，筋絡內傷，機關縱緩，形容痿廢，若不維持。夫人之身常偏汗出而濕潤者，久久偏枯，半身不隨，陽氣發泄，寒水制之，熱怫內餘，鬱於皮里，甚為痤癤，微作疿瘡，疿，風癮也。不忍之人，汗出淋洗，則結為痤疿。膏粱之人，內多滯熱，皮厚肉密，故內變為丁矣。外濕既侵，中熱相感，如持虛器，受此邪毒，故曰受如持虛。所以丁生於足者，四肢為諸陽之本也，以其甚虛於下，邪毒襲虛故爾。時月寒涼，形勞汗發，淒風外薄，膚腠居寒，脂液遂凝，稸於元府，依空滲涸，皶刺長於皮中，形如米，或如針，久者上黑長一分，餘色白黃，而瘦於元府中，俗曰粉刺，解表已。元府謂汗空也。痤謂色赤䐜憤，內蘊血膿，形小而大如酸棗，或如豌豆，此皆陽氣內鬱所為，待軟而攻之，大甚焫出之。】

【`馬蒔`曰：此又言陽氣不固者，有為厥，為脹，為偏枯，為痤疿，為大丁，為皶痤諸證也。陽氣者貴於清淨，若大怒而不清淨，則形氣經絡，阻絕不通，而血積於心胷之間其氣有升而無降，使人依薄下上而厥逆矣。然而血不榮筋，筋將受傷，縱緩無策，胷隔䐜脹，真若有不能容物者矣。所謂鼓脹而有粗筋見於腹者是也。又人當汗出之時，或左或右，一偏阻塞而無汗，則無汗之半體，他日必有偏枯之患，所謂半身不隨者是也。又人當汗出之時，元府未閉，乃受水濕，則陽氣方泄，寒水制之，熱鬱皮內，濕邪凝結，遂為痤疿。又人有嗜用膏粱美味者，肥厚內熟，其變饒生大丁。足之為言饒也，非手足之足，蓋中熱既甚，邪熱易侵，如持空虛之器以受彼物者矣。又人於勞苦汗出之時，當風取涼，使寒氣薄於元府之中，始則為皶，鬱久則為痤，較皶則稍大矣。凡若此者，皆陽氣不固使然也。】

【`張志聰`曰：此因怒而傷其陽氣也。陽氣者通會於皮膚腠理之間，大怒則氣上逆，而形中之氣，絕其旋轉之機矣。血隨氣行而菀於上，此為血氣並逆，而使人迫厥也。陽氣者柔主養筋，血脈者所以濡筋骨利關節者也。陽氣傷而血逆於上，則有傷於筋矣。筋傷而弛縱，則四體有若不容我所用也。前節論外因而傷其陽氣，此因勞傷大怒而亦傷其陽氣焉。夫陽氣者，外衛於皮膚，充塞於四體，若天氣之運用於六合九州之外，而為陰之固也。如汗出而止半身沮濕者，是陽氣虛而不能充身徧澤，必有偏枯之患矣。如汗出見濕，濕熱鬱於皮膚之間，則生痤疿矣。味厚傷形，氣傷於味，形氣傷則肌腠虛矣，膏粱所變之熱毒，逆於肉理，而多生大丁。蓋膚腠虛而熱毒乘之，有如持虛器而受之也。勞汗當風，寒濕薄於皮膚之間，則為皶為痤矣。夫皶與痤疿，乃血滯於膚表之輕證，蓋言陽氣外衛於皮膚之間，為邪所薄，則淡滲於皮毛之血而為病矣。故曰汗出偏沮，使人偏枯者，言陽氣之若天與日，宜普遍於九州也。乃生痤疿，寒薄為皶者，言陽氣之外衛而在於皮毛之間也。膏粱之變，足生大丁者，言陽氣之通會於腠理也。】

【`朱濟公`曰：經云：微者衛氣疏，疏則其膚空。又曰：腠理者，三焦通會元真之處。夫形食味，形氣虛，則膏粱之味毒乘之，故曰受如持虛。】

陽氣者，精則養神，柔則養筋。開闔不得，寒氣從之，乃生大僂。陷脈為瘻，留連肉腠。俞氣化薄，傳為善畏，及為驚駭。營氣不從，逆於肉理，乃生癰腫。魄汗未盡，形弱而氣爍，穴俞以閉，發為風瘧。故風者，百病之始也。清淨則肉腠閉拒。雖有大風苛毒，弗之能害。此因時之序也。故病久則傳化，上下不并，良醫弗為。故陽蓄積病死，而陽氣當隔，隔者當瀉，不亟正治，粗乃敗之。 【 僂，盧侯反。瘻，力鬬反。俞，音舒。亟，音棘。】

【`王冰`曰：此又明陽氣之運養也。然陽氣者，內化精微，養於神氣，外為柔耎，以固於筋，動靜失宜，則生諸疾。開謂皮腠發泄，闔謂元府閉封，然開闔失宜，為寒所襲，內深筋絡，結固虛寒，則筋絡拘緛，形容僂俯矣。《靈樞經》曰：寒則筋急。此其類也。陷脈，謂寒氣陷缺其脈也。積寒留舍，經血稽凝，久瘀內攻，結於肉理，故發為瘍瘻。肉腠相連，若寒中於背俞之氣，變化入深，而薄於臟腑者，則善為恐畏，及發為驚駭也。營逆則血鬱，血鬱則熱聚為膿，故為癰腫也。《正理論》云：熱之所過，則為癰腫是也。汗出未止，形弱氣消，風寒薄之，穴俞隨閉，熱藏不出，以至於秋，秋陽復收，兩熱相合，故令振慄，寒熱相移，以所起為風，故名風瘧也。[金匱真言]論曰：夏暑汗不出者，秋成風瘧，蓋論從風而為是也。夫嗜欲不能勞其目，淫邪不能惑其心，不妄作勞，是為清淨，以其清淨，故能肉腠閉，皮膚密，真正內拒，虛邪不侵。然大風苛毒，不必常求於人，蓋由人之冒犯爾。故清淨則肉腠閉，陽氣拒，大風苛毒，弗能害之。清淨者，但因循四時氣序，養生調節之宜，不妄作勞，起居有度，則生氣不竭，永保康寧。并，謂氣交通也。然病之深久，變化相傳，上下不通，陰陽否隔，雖醫良法妙，亦何以為之？[陰陽應象]大論曰：夫善用鍼者，從陰引陽，從陽引陰，以右治左，以左治右，若是氣相格拒，故良醫弗可為也。三陽蓄積，怫結不通，不急瀉之，亦病而死。何者？蓄積不已，亦上下不并矣。何以驗之？隔塞不便，則其證也。若不急瀉，粗工輕侮，必見敗亡也。[陰陽]別論曰：三陽結謂之隔。又曰：剛與剛，陽氣破散，陰氣乃消亡。淖則剛柔不和，經氣乃絕。】

【`馬蒔`曰：此又言陽氣不固者，有為僂、為瘻、為善畏、為驚駭、為癰腫、為風瘧、為隔諸證也。陽氣者，內化精微，養人之神，外則柔和，養人之筋，惟開闔失宜，則陽氣擾亂，無以養神，柔者腠理不密，寒氣客之，筋絡拘急，形容極俯僂矣。又如陽氣不固，邪氣入陷脈中，則發為鼠瘻之類。凡肉之所會，名曰肉腠者，皆留聚而連結焉，且各經皆有俞穴，邪氣變化依薄，傳為善畏及為驚駭之疾。畏主心腎言，駭主肝言，蓋以正虛邪盛，故不足之證如此。唯陽氣不固，則營氣者陰氣也，營氣不能與衛氣相順，而衛氣逆於各經分肉之間，亦生癰腫之疾。肺經內主藏魄，外主皮膚，故所出之汗，亦可謂之魄汗也。方其魄汗未盡，穴俞未閉，形體弱而氣消爍，乃外感風寒，致穴俞已閉，當發為風瘧之疾也。[瘧]論言瘧之為證，非獨至秋有之，四時皆能成瘧也。故知風者百病之始，非獨瘧也。必陽氣清淨，則內焉志意自治外焉肉腠閉拒，雖有大風苛毒，弗之能害，此乃因時之序，凡上文諸病無由而作矣。惟人不能清淨，又不能因時之序，故諸病日久，傳遞變化，上不升，下不降，而不能相併以為和，雖有良醫，弗能為也。惟此陽氣者，不能衛外，徒爾蓄積於內，其病久久當死，斯時也，且當成隔，隔者，乖隔不通之謂也。隔者當瀉，若不急瀉，以正治之，此粗工之所以敗也。】

【`張志聰`曰：承上文而言陽氣者，內養五臟之神，出而榮養筋骨，匪則通會於肌腠，外衛於皮毛，蓋有開有闔，有出有入者也。本經曰：五味入口，藏於腸胃，味有所藏，以養五氣，氣和而生，津液相成，神乃自生。陽氣者，水穀之精也，故先養於五臟之神。柔者少陽初生之氣也，初出之微陽而榮養於筋，是以少陽之主筋也。開者一日而主外，闔者暮而收引也，如失其開闔之機，則寒氣從而內薄矣。背為陽，陽虛則寒邪痹閉於背，而形體為之俯僂，《金匱》所謂痹俠背行是也。如陽虛不能為榮血之衛，邪陷於脈中而為瘻，留連於肉腠之間，《金匱》所謂馬刀俠癭是也。如經俞之氣化虛薄，則傳入於內，而干及臟神矣。心主脈，神傷則恐懼自失，肝主血，故其病發驚駭也。《金匱要略》云：經絡受邪，入臟腑，為內所因，邪入於經俞，故內干臟氣也。如邪逆於肉理氣分，而陰陽不和，則生癰腫。經曰：陽氣有餘，營氣不行，乃發為癰，陰陽不通，兩熱相搏，乃化為膿。此言陽氣不固，致邪薄於所養之筋而為瘻，內及於所養之神而為驚、為畏，重陽氣之外衛也。若表氣與邪氣並陷於肌腠之間，則為瘧也。夫肺主皮毛，魄汗未盡，表邪未去也。形弱，肌腠虛也，腠理空疏，則表陽邪氣同陷於其間，寒邪在表，則隨陽而化熱，故氣爍也。邪雖陷於肌腠，而表氣不入於經，是以穴俞以閉。風瘧，但熱不寒之瘧也。夫表氣者，太陽之氣也。肌腠者，三焦通會元真之處也。而寒暑始傷於皮毛，風邪直透於肌腠，風者善行而數變，入於肌腠則及經脈，或為熱中，或為寒中，或為偏枯，或成積聚，或入腑而生，或干臟而死，邪氣淫泆，不可勝論，故曰：風者，百病之始也。人能順蒼天清淨之氣，而調攝其元神，則肉腠固密，雖有大風苛毒，勿之能害，此因四時之序而能順養者也。夫肌腠之氣，乃五臟之元真，故宜順四時五行之氣而調養。《要略》云：若使五臟元真通暢，人即安和，不使形體有衰，病則無由入其腠理。前節論寒暑濕邪，傷其表陽，故無煩勞而傷其陽，此論風邪直傷於肌腠，又當固密其元真也。病久者，邪留而不去也。傳者，始傷皮毛，留而不去，則入於肌腠，留而不去，則入於經脈衡俞，留而不去，則入於募原臟腑。化者，或化而為寒，或化而為熱，或化而為燥結，或化而為濕瀉，蓋天有六淫之邪，而吾身有六氣之化也。久而傳化，則上下陰陽不相交并，雖有良工，勿能為已。故病在陽分，而蓄積至死者，以其病久而傳化也。故病在陽分，而良工當亟助陽氣，以隔拒其邪，勿使其傳化，隔者當瀉卻其邪，勿使其留而不去，若不急用此正治之法，粗工之敗事也。】

故陽氣者，一日而主外，平旦人氣生，日中而陽氣隆，日西而陽氣已虛，氣門乃閉。是故暮而收拒，無擾筋骨，無見霧露，反此三時，形乃困薄。

【`王冰`曰：夫氣皆自少而之壯，積暖以成炎，炎極又凉，物之理也。故陽氣平曉生，日中盛，日西而已減也。氣門，謂元府也。所以發泄經脈營衛之氣，故謂之氣門也。暮而收拒，無擾筋骨，無見霧露，皆所以順陽氣也。陽出則出，陽藏則藏，暮則陽氣衰，內行陰分，故宜收斂以拒虛邪，擾筋骨則逆陽精耗，見霧露則寒濕俱侵，故順此三時，乃天真久遠也。】

【`馬蒔`曰：此言陽氣在人，當開闔得宜以順之也。陽氣者，一日而主外。人氣即衛氣，按《靈樞》[衛氣行]篇伯高曰：衛氣之行，一日一夜五十周於身，晝日行於陽二十五周，即手足六陽經，夜行於陰二十五周，即手足六陰經。平旦陰盡，陽氣出於目，目張則氣上行於頭，循睛明穴下足太陽膀胱經，手太陽小腸經，足少陽膽經，手少陽三焦經，足陽明胃經，手陽明大腸經。所謂一日而主外者如此。夜則行足少陰腎經，注手少陰心經，手太陰肺經，足厥陰肝經，足太陰脾經，亦如陽行之二十五度而復合於目，所謂乎旦人氣生者，即上行於頭，復合於目之謂也。至日中而陽氣隆，日西而陽氣已虛，氣門乃閉，惟暮時陽氣已衰，宜收斂陽氣以拒虛邪，無煩擾筋骨，無見霧露，蓋至暮時屬陰，故所當收斂者如此。若不能如暮時之收斂，而復如平旦日中日西之所為，則陽氣不得清淨，而形無所衛，未免困窘而衰薄矣。】

【`張志聰`曰：總結上文而言陽氣之有開有闔，然又重其衛外而為固也。《靈樞經》云：春生夏長，秋收冬藏，是氣之常也，人亦應之。以一日分為四時，朝則為春，日中為夏，日入為秋，夜半為冬，朝則人氣始生，故旦慧，日中人氣長，長則勝邪，夕則人氣始衰，夜半人氣入藏，是故暮而收斂其氣，隔拒其邪。無擾筋骨，無煩勞也，無見霧露，宜清淨也，若反此而欲如三時之動作，則形體乃為邪所困薄矣。三時，平旦日中日西也。】

岐伯曰：陰者，藏精而起亟也；陽者，衛外而為固也。陰不勝其陽，則脈流薄疾，並乃狂；陽不勝其陰，則五臟氣爭，九竅不通。是以聖人陳陰陽，筋脈和同，骨髓堅固，氣血皆從。如是則內外調和，邪不能害，耳目聰明，氣立如故。

【`王冰`曰：陰者藏精而起亟，陽者衛外而為固，言在人之用也。亟，數也，薄疾，謂極虛而急數也。并，謂盛實也。狂，謂狂走或妄攀登也。陽并於四肢則狂，[陽明脈解]曰：四肢者，諸陽之本也，陽盛則四肢實，實則能登高而歌也。熱盛於身，故棄衣欲走也。夫如是者，皆為陰不勝其陽也。九竅者，內屬於臟，外設為官，故五臟氣爭則九竅不通也。言九竅，謂前陰後陰不通，兼言上七竅也。若兼則目為肝之官，口為脾之官，耳為腎之官，舌為心之官，舌非通竅也。[金匱真言]論曰：南方赤色，入通於心，開竅於耳，北方黑色，入通於腎，開竅於二陰故也。循陰陽法，近養生道，則筋脈骨髓，各得其宜，故氣皆能順時和氣也。邪氣不剋，故真氣獨立而如常。若失聖人之道，則致疾於身。】

【`馬蒔`曰：此伯承上文陽氣主外之義，遂言營衛相須為用，而偏勝者病，惟聖人則善調之也。言營氣者即陰氣也。營氣藏五臟之精隨宗氣以運行於經脈之中，而外與衛氣相表裏，衛氣有所應於外，營氣即隨之而起矣，夫是之謂起亟也。陽氣者，衛氣也。衛氣不隨宗氣而行，而自行於各經皮膚分肉之間，乃所以衛營氣之外而為固，亦與營氣為表裏也。苟使營氣不足，衛氣有餘，是陰不勝其陽也，則脈氣之流行者薄疾。薄為依薄，疾為急疾，甚則并而為狂，正以陽氣有餘，故發之而為熱證者如此。又使衛氣不足，營氣有餘，是陽不勝其陰也，則五臟在內，其氣與陽氣爭拒，九竅自不通矣，正以陰氣有餘，故發之而為寒證者如此。是以為聖人者，陳示營衛臟腑，分為陰陽，出入表裏，使在內為筋，在中為脈，在內為骨髓者，和同堅固，氣血各順，如是則內外調和，邪不能害，其耳聰目明，營衛如常，尚何偏勝之為病哉？】

【`張志聰`曰：生之本，本於陰陽。陽生於陰也，故帝先論陽，而伯復論其陰焉。陰者主藏精，而陰中之氣，亟起以外應。陽者，主衛外而為陰之固也。氣為陽，血脈為陰，陽盛而陰不能勝之，則脈行急迫也，陽盛則狂，蓋盛則自亦為病，故曰并乃狂。五臟為陰，九竅為水注之氣，乃精氣所注之門戶，如陰盛而陽不能勝之，則五臟之氣，交爭於內，而九竅為之不通。蓋五臟之氣，出而為陽，在內為陰也。夫臟為陰，精血為陰，氣為陽，九竅為陽，內為陰，外為陽。五臟，主藏精者也。膀胱者，州都之官，精液藏焉。表陽之氣，生於膀胱之精水，肌腠之氣，乃五臟之元真，是陽氣生於陰精也。故曰，生之本，本於陰陽。陰者，藏精而起亟也。下經云：陽予之正，陰為之主，蓋陽氣出而衛外，內則歸陰，一晝一夜，有開有闔，如四時寒暑之往來，是為陰陽之和平也。陽氣養筋，陰氣注脈，少陽主骨，少陰主體，氣為陽，血為陰，聖人能敷陳其陰陽，和平則筋脈骨髓血氣皆和順堅固矣。內為陰，外為陽，如是則外內之陰陽調和，而邪勿能害，精氣注於耳，血氣注於目，邪不外淫，則陰氣內固，是能耳目聰明，氣立如故也。本經曰：根於中者命曰神機，根於外者命曰氣立。又曰：出入廢則神機化滅，升降息則氣立孤危。惟聖人敷陳其陰陽，使升降出入，外內調和，是以氣立如故。】

風客淫氣，精乃亡，邪傷肝也。因而飽食，筋脈橫解，腸澼為痔；因而大飲，則氣逆；因而強力，腎氣乃傷，高骨乃壞。凡陰陽之要，陽密乃固。兩者不和，若春無秋，若冬無夏。因而和之，是謂**聖度**。故陽強不能密，陰氣乃絕。陰平陽祕，精神乃治。陰陽離決，精氣乃絕。 【 澼，普擊反。】

【`王冰`曰：自此以下四科，並謂失聖人之道也。風氣應肝，故風淫精亡，則傷肝也。全元起云：淫氣者，陰陽之亂氣，因其相亂，而風客之則傷精，傷精則邪入於肝也。甚飽則腸胃橫滿，腸胃滿則筋脈解而不屬，故腸澼而為痔也。[痹]論曰：飲食自倍，腸胃乃傷，此傷之信也。飲多則肺布葉舉，故氣逆而上奔也。強力，謂強力入房也。高骨，謂腰高之骨也。然強力入房則精耗，精耗則腎傷，腎傷則髓氣內枯，故高骨壞而不用也。聖人交會則不如此，要在於陰陽閉密而不妄泄爾。密不妄泄，乃生氣強固而能久長，此聖人之道也。兩，謂陰陽，和，謂和合，即交會也。言絕陰陽和合之道者，如天四時，有春無秋，有冬無夏也。所以然者，絕廢於生成也。故聖人不絕和合之道，但貴於閉密以守，固天真法也，因而和之。因陽氣盛發，中外相應，賈勇有餘，乃相交合，則聖人交會之制度也。陽自強而不能閉密，則陰泄瀉而精氣竭絕矣。陰陽和平，陽氣閉密，則精神之用日益治也。若陰不和平，陽不閉密，強用施瀉，損耗天真，二氣分離，經絡決憊，則精氣不化，乃絕流通也。】

【`馬蒔`曰：此言病有傷肝者，不慎則為腸病，為肺病，為腎病，遂因腎傷之義，而示人以陰陽交會之要也。風者百病之長，風來客之，侵淫以亂營衛之氣，則風薄而熱起，熱盛而水乾，水乾而腎氣不營，故精氣乃亡。然邪之所傷，何臟為始？以風氣通於肝，故邪傷肝經為始耳。唯風氣入肝，以致腎精乃亡，則凡飲食起居，皆當慎矣。苟因所食太飽，至於腸胃填滿，筋脈橫解而不屬，其腸日當澼積，漸出肛門而為痔，蓋以人之腸胃筋脈有度，故不可多食者如此。又因所飲亦多，則上文風客淫氣，腎肝已傷，由是氣逆於上，不能下行，而欬嗽喘急者有矣。蓋肺為五臟華蓋，故飲多而肺布葉舉，其為疾者如此。腎者作強之官，因而過於強力，則腎氣乃傷，精髓內枯，腰高之骨，從茲而壞矣。余曾見有傷腎經者，已成弱證，其腰間命門穴上，有骨高起寸餘。何以見腎氣不可傷也。凡陰陽交媾，必有要法，唯陽氣祕密而不妄用，則精自固而不至於傷矣。正以陰陽不和，若有春無秋，有冬無夏，必因而和之，是謂聖人之度數耳。故陽氣專以強力為事，而不能祕密，則彼陰氣與此相絕，而兩者不和，必彼之陰氣得其平和，而此之陽氣知所秘密，則精神乃治。何也？蓋以陰陽相離而決散，致吾之精神乃絕故耳。】

【`張志聰`曰：此復申明陽者衛外而為陰之固也。風為陽邪，客於膚表，則淫傷於氣矣。陽氣傷則陰寒精自出矣。風木之邪，內通肝氣，肝主藏血，肝氣受邪，則傷其血矣。此言陽為陰藏精血之固。夫肝主血而主筋，食氣入胃，散精於肝，淫氣於筋，邪傷肝而復飽食，不能淫散其食氣，而筋脈橫解於下矣。食氣留滯，則濕熱之氣，澼積於陽明大腸而為痔。蓋腸胃相通，入胃之食，不能上淫，則反下泆矣。夫飲入於胃，脾為輸轉，肺氣通調，肺主周身之氣，氣為邪傷而復大飲，則水津不能四布，而氣反逆矣。夫精已亡而復強用其力，是更傷其腎氣矣。腰者腎之府，高骨壞而不能動搖，腎將憊矣。此言外淫之邪，傷人陽氣，復因飲食勞傷，而更傷其陰也。陰陽之要，陽密乃固，此總結上文之義，而歸重於陽。蓋陽密則邪不外淫，而精不內亡矣。無煩勞，則陽不外張而精不內絕矣。陰陽和平，而後能升降出入，如兩者不和，有若乎惟生升而無收降，惟閉藏而無浮長矣，故必因而和之，是謂聖人調養之法度。此復結陽氣之有開有闔，惟聖人能陳陰陽，而內外調和也。陽強，邪客於陽而陽氣盛也，陽病而不能為陰之固密，則陰氣乃絕於內矣。此復結風客淫氣，精乃亡也。調養精氣神者，當先平祕其陰陽，惟聖人能敷陳其陰陽之和平也。】

【`張二中`曰：《丹書》云：一陰一陽謂之道，偏陰偏陽謂之疾。故聖人和合陰陽之道，以平四時之氣者也。】

因於露風，乃生寒熱。是以春傷於風，邪氣流連，乃為洞泄。夏傷於暑，秋為痎瘧。秋傷於濕，上逆而欬，發為痿厥。冬傷於寒，春必病溫。四時之氣，更傷五臟。

【`王冰`曰：因於露體，觸冒風邪，風氣外侵，陽氣內拒，風陽相薄，故寒熱由生。風氣通肝，春肝木王，木勝脾土，故洞泄生也。夏熱已甚，秋陽復收，陽熱相攻，則為痎瘧。濕，謂地濕氣也，秋濕既勝，冬水復王，水來乘肺，故欬逆病生。濕氣內攻於臟腑則欬逆，外散於筋脈則痿弱也。[陰陽應象]大論曰：地之濕氣，感則害皮肉筋脈，故濕氣之資，發為痿厥。厥，謂逆氣也。冬寒且凝，春陽氣發，寒不為釋，陽怫於中，寒怫相持，故為溫病。寒暑溫涼，遞相勝負，故四時之氣，更傷五臟之和也。】

【`馬蒔`曰：此言四時傷於邪者之為諸病，亦由上文陽氣不固，而不能因時之序所致也。上文言魄汗未盡，形弱而氣爍、穴俞已閉，發為風瘧，又言風客淫氣者，精乃亡，邪傷肝也，皆感於風邪而有寒熱之意矣。此又言因於露風者，正如上文暮而不能收拒，擾筋骨見霧露之謂。故感於寒而熱從生焉，正寒熱為之往來也。然不能因時之序者，隨四時而有其病。是以春傷於風，風氣通於肝，肝邪有餘，來侮脾土，故邪氣留連而為洞泄之證。夏傷於暑，不能發散，至秋當為痎瘧之證，蓋心屬少陰君火，暑亦屬火，故暑能傷心。上文言體若燔炭，汗出而散，惟其不能發散，則熱邪內蘊，至秋濕氣相蒸，而為寒熱往來之痎瘧矣。痎瘧者，瘧之總稱也。秋傷於濕，當上逆而為欬嗽及為痿厥之證；蓋秋時濕氣方行，從而感之，則濕蒸而為熱。熱者，火也，火乘肺金，故欬嗽自不能已也。上文言因於濕者，小筋弛長，而弛長為痿，大筋緛短，而緛短為拘。[太陰陽明]篇岐伯曰：濕者下先受之。　《靈樞》小鍼解曰：清氣在下，言清濕地氣之中人也，必從足始。故筋脈因濕而弛長則為痿，人足從濕而上蒸則為厥者，良有自也。[四時調神](四氣調神)論以冬時失養藏之道者，春為痿厥，蓋彼以腎水不能生肝木，故春時有痿厥之病，主正氣不足而言。此以濕氣傷筋為痿，氣從濕升為厥，主邪氣有餘而言，病名雖同，而致病則異，故彼之病在春，而此之病在秋冬也。冬傷於寒者，至春必為溫病，蓋冬時嚴寒中之即病者，謂之傷寒，其有傷於寒而不即病者，至春陽氣發生，邪從內作，故為溫病之證。夫曰溫者，寒非純寒而有熱，熱非純熱而有寒，正以前此而冬則為寒，後此而夏則為熱，則此春時乃為溫病也。何也？正以四時之氣，更傷五臟，故其為諸病者如此。】

【`張志聰`曰：露，陰邪也。風，陽邪也。寒，陰病也。熱，陽病也。言陰陽不能固密，則在天陰陽之邪，傷吾身之陰陽而為寒熱病矣。是以有傷四時之陽邪而為陰病者，傷四時之陰邪而為陽病者，皆吾身中之陰陽上下出入而變化者也。夫喉主天氣，咽主地氣，陽受風氣，陰受濕氣，傷於風者，上先受之，傷於濕者，下先受之，陽病者，上行極而下，是以春傷於風，乃為洞泄，陰病者，下行極而上，是以秋傷於濕，上逆而欬，此陰陽上下之相乘也。夏傷於暑，暑汗不泄，炎氣伏藏，秋時陰氣外出，於熱相遇，發為痎瘧，冬傷於寒，邪不即發，寒氣伏藏，春時陽氣外出，邪隨氣而化熱，發為溫病，此陰陽出入之氣化也。夫風為陽邪，洞泄陰病也。濕為陰邪，欬逆陽病也。暑為陽邪，痎瘧陰病也。寒為陰邪，溫病陽病也。此皆人身中之陰陽氣化也。天有陰陽之邪，人有陰陽之氣，有病天之陰陽而為寒熱者，有感人之氣化而為陰病陽病者，邪正陰陽，變化不測，陰陽二氣，可不和平而秘密與？經曰：地之濕氣，感則害人皮肉筋骨。上逆而欬，病陰陽之氣也。發為痿厥，病有形之筋骨也。四時之氣，風寒暑濕也，言四時之邪，匪只病陰陽之氣化，而更傷五臟之有形，蓋病久則傳化也。楊君舉問曰：秋主燥氣，而曰秋傷於濕者，何也？曰：長夏濕土主氣，是以四之氣，大暑、立秋、虛暑、白露，乃太陰所主，然六淫之邪，正風寒暑濕，傷人陽氣也。】

陰之所生，本在五味，陰之五宮，傷在五味。是故味過於酸，肝氣以津，脾氣乃絕；味過於鹹，大骨氣勞，短肌，心氣抑；味過於甘，心氣喘滿，色黑，腎氣不衡；味過於苦，脾氣不濡，胃氣乃厚；味過於辛，筋脈沮弛，精神乃央。是故謹和五味，骨正筋柔，氣血以流，腠理以密。如是則氣骨以精，謹道如法，長有天命。

【`王冰`曰：所謂陰者，五神臟也。宮者，五神之舍也。言五臟所生，本資於五味，五味宣化，各湊於本宮，雖因五味以生，亦因五味以損，正為好而過節，乃見傷也。酸多食之令人癃，小便不利，則肝多津液，津液內溢則肝葉舉，肝葉舉則脾經之氣絕而不行，水制土也。鹹多食之令人肌膚縮短，又令心氣抑滯而不行，何者？鹹走血也。大骨氣勞，鹹歸腎也。甘多食之，令人心悶，甘性滯緩，故令氣喘滿而腎不平，土抑水也。苦性堅燥，又養脾胃，故脾氣不濡，胃氣強厚。辛性潤澤，散養於筋，故令筋緩脈潤，精神長久何者？辛補肝也。[臟氣法時]論曰：肝欲散，急食辛以散之，用辛補之。謹和五味，骨正筋柔，氣血以流，腠理以密。是所謂修養天真之至道也。】

【`馬蒔`曰：此言五味能傷五臟，而善養者慎之也。[陰陽應象]大論岐伯曰：酸生肝，苦生心，甘生脾，辛生肺，鹹生腎。則陰之所生，本在五味。陰者，五臟皆屬陰。手太陰肺，手少陰心，足太陰脾，足少陰腎，足厥陰肝，然陰之五宮，所傷亦在五味。[陰陽應象]大論岐伯曰：酸傷筋，苦傷氣，甘傷肉，辛傷皮毛，鹹傷血。蓋五味過節，則五臟亦傷於五味也。其曰傷氣血者，夫諸氣皆屬於肺，而苦本入心，何乃傷之？正以火來乘金，傷己之所勝也。諸血皆屬於心，而鹹本入腎，何乃傷之？正以水來乘火，亦傷己之所勝也。則五味信能傷五宮矣。是故酸所以傷肝也，味過於酸，則肝氣津淫而木盛土虧，脾氣從茲而絕矣。鹹所以生腎也，味過於鹹，則大骨者，即上節之所謂高骨也。腎氣反傷，大骨氣勞，水邪剋火，令人肌肉短縮，心氣抑滯矣。甘所以生肉也，味過於甘，則脾邪有餘，子來乘母，從前來者為實邪，而心氣喘滿，且土往剋水，傳其所勝，黑色外見，腎氣不得其平矣。苦所以生心也，味過於苦，則苦反傷心，母邪乘子，火氣爍土，脾氣不能濡澤，胃氣乃反加厚，以邪氣有餘，則胃厚也。蓋人之脾胃，必有二層，心氣太過，土氣亦有餘，故胃乃作脹而反厚，不能納受水穀，宜用清火收斂，如芩連烏梅之類，今人不識此證，以為飲食不進者，多是胃氣已弱，仍用參朮等類，則胃邪益增，飲食反減，愈補愈脹，病終不愈矣。[脈要精微]論曰：胃脈實則脹，虛則泄。所謂脹者，正胃氣乃厚之謂也，須於胃脈之實者驗之，若真虛則宜補耳。辛所以生肺也，味過於辛，金邪剋木，筋脈沮弛，精神至半而廢矣。是故人能謹和五味而調之，庶乎長有天命也。】

【`張志聰`曰：神氣生於陰精，五臟之精，生於五味，故首論氣而末論味。[六節臟象]論曰：五味入口，藏於腸胃，味有所藏，以養五氣，氣和而生，津液相成，神乃自生。[本神]篇曰：五臟主藏精者也，不可傷，傷則失守而陰虛，陰虛則無氣，無氣則死矣。是以謹和五味，長有天命，蓋精神氣血，皆由五味之所資生而資養者也。傷在五味者，味有所偏勝也。酸味入肝，若過於酸，則肝多津液，津溢於肝，則脾氣乃絕其轉輸矣。過食鹹則傷腎，故骨氣勞傷，水邪盛則侮土，故肌肉短縮，水上凌心，故心氣抑鬱也。味過於甘，則土氣實矣，土實則心氣不能傳之於子，故喘滿也。腎主水，其色黑，土亢則傷腎，故色黑而腎氣不平，陽明絡屬心，子母之氣相通也。五味入胃，苦先入心，味過於苦，則母氣盛而胃氣強，胃強則與脾陰相絕矣。脾不為胃轉輸其津液，而脾氣不濡矣。脾不轉輸，故胃氣乃厚，金氣偏盛，則肝氣受傷，故筋脈弛懈也。辛甚則燥，津液不能相成，而精神乃受其殃也。腎主藏精而主骨，肝主藏血而主筋，夫風客淫氣，則邪傷肝而精乃亡，謹和五味，則骨正筋柔，而腠理以密，是陽氣生於陰精，而為陰之外衛。故曰，陰者藏精而起亟也，陽者衛外而為固也。知陰陽外內之道，無煩勞以傷其陽，節五味以養其陰，謹能調養如法，則陰陽和平而長有天命矣。】

# 金匱真言
★ 素問·金匱真言論篇第四

【`馬蒔`曰：金匱者，藏書之器也。真言者，至真之言也，故名篇。】

【`張志聰`曰：此篇論經脈之道，乃上帝之所貴。藏之心意，非其人弗教，非其真弗受，乃金匱中之真言，不知道者，不易得也。】

黃帝問曰：天有八風，經有五風，何謂？
岐伯對曰：八風發邪，以為經風，觸五臟，邪氣發病。所謂得四時之勝者，春勝長夏，長夏勝冬，冬勝夏，夏勝秋，秋勝春，所謂**四時之勝**也。

【`王冰`曰：經謂經脈，所以流通營衛血氣者也。原其所起，則謂八風發邪，經脈受之，則循經而觸於五臟，以邪干正，故發病也。四時之相勝者，不謂八風中人則病，謂隨其不勝則發病也。勝，謂制剋也。】

【`馬蒔`曰：此言八風能傷五臟，凡以傷其所勝者而已。八風者，按《靈樞》[九宮八風]篇，有大弱風、謀風、剛風、折風、大剛風、凶風、嬰兒風、弱風也。五風者，按《素問》[風]論，有肝風、心風、脾風、肺風、腎風也。夫天之有八風，則人之所傷，在此八風也，而復有五風之謂，豈八風之外，復有五風乎？殊不知五風者，即八風之所傷也，特所傷臟異而名亦殊耳。八風發其邪氣，以入干五臟之經，風觸五臟，邪氣發病，若是者，凡以勝所不勝，故不勝者受病。試以四時之勝者言之：春勝長夏，長夏勝冬，冬勝夏，夏勝秋，秋勝春也。彼五臟受八風之病者，亦以其相勝故耳。如[九宮八風]篇之所傷者是也。】

【`張志聰`曰：八風，八方之風。經，謂五臟之經俞。五風，五經之風也。上章論陽氣，此章論經脈，故首提曰：經有五風。末結曰，善為脈者，八風發邪，謂八方不正之邪風，發而為五經之風，觸人五臟，則邪氣在內而發病也。蓋言在天則為八方之風，在人則為五經五臟之風矣。所謂得四時之勝者，如春時之西南風，長夏之北風，冬之南風，夏之西風，秋之東風，此得四時所勝之氣，而不為風所觸，蓋五臟因時而旺，能勝其所不勝也。言八風發邪者，發所勝之風，而剋賊所不勝之時也。言得四時之勝者，得四時所勝之氣，而能勝所不勝之邪風也，以上皆論四時不正之風氣。】

東風生於春，病在肝，俞在頸項；南風生於夏，病在心，俞在胷脅；西風生於秋，病在肺，俞在肩背；北風生於冬，病在腎，俞在腰股；中央為土，病在脾，俞在脊。故春氣者，病在頭；夏氣者，病在臟；秋氣者，病在肩背；冬氣者，病在四肢。故春善病鼽衂，仲夏善病胷脅，長夏善病洞泄寒中，秋善病風瘧，冬善病痺厥。故冬不按蹻，春不鼽䶊，春不病頸項，仲夏不病胷脅，長夏不病洞泄寒中，秋不病風瘧，冬不病痹厥，飧泄而汗出也。夫精者，身之本也。故藏於精者，春不病溫。夏暑汗不出者，秋成風瘧。此平人脈法也。

【`王冰`曰：春氣發榮於萬物之上，故肝俞在頸項。曆忌日甲乙不治頸，此之謂也。心少陰脈，循胷出脅，故俞在胷脅焉。肺處上焦，背為胷府，肩背相次，故俞在肩背焉。腰為腎府，股接次之，以氣相連，故兼言也。以脊應土，言居中爾。春氣謂肝氣，病在頭，各隨其臟氣之所應也。夏氣病在臟者，心之應也。秋氣病在肩背者，肺之應也。冬氣病在四肢者，四肢氣少，寒毒善傷，隨所受邪，則為病處。春善病鼽衂者，以氣在頭也。仲夏善病胷脅者，心之脈，循胷脅故也。長夏善病洞泄寒中者，土主於中，是為倉廩糟粕水穀，故為洞泄寒中也。秋善病風瘧者，以涼折暑，乃為是病。[生氣通天]論曰：魄汗未盡，形弱而氣爍，穴俞以閉，發為風瘧，此謂以涼折暑之義也。冬善病痹厥者，血象於水，寒則水凝，以氣薄流，故為痹厥。按謂按摩，蹻謂如蹻捷者之舉動手足，是所謂導引也。然擾動筋骨則陽氣不藏，春陽氣上升，重熱熏肺，肺通於鼻，病則形之，故冬不按蹻，春不鼽衂。鼽謂鼻中水出，衂謂鼻中血出。春不病頸項五句，并為冬不按蹻之所致也。精者，身之本也，故藏於精者，春不病溫，此正謂冬不按蹻，則精氣伏藏，以陽不妄升，故春無溫病。夏暑汗不出者，秋成風瘧，此正謂以風涼之氣折暑汗也。此平人脈法，謂平病人之脈法也。】

【`馬蒔`曰：此言五臟隨時為病，然必冬藏其精，而四時不為病也。春主甲乙木，其位東，故東風生於春。[陰陽應象]大論謂在天為風，在臟為肝，故人之受病，當在於肝。凡外而頸項之所，乃甲乙木氣之所主也，則俞穴之在頸項者，其病從之而外應矣。夏主丙丁火，其位南，故南風生於夏。[陰陽應象]大論謂在天為熱，在臟為心，故人之受病當在於心。凡外而胷脅之所，乃丙丁火氣之所主也，則俞穴之在胷脅者，其病從之而外應矣。秋主庚聿金，其位西，故西風生於秋。[陰陽應象]大論謂在天為燥，在臟為肺，故人之受病，當在於肺。凡外而肩背之所，乃肺之所繫也，則俞穴之在肩背者，其病從之而外應矣。冬主壬癸水，其位北，故北風生於冬。[陰陽應象]大論謂在天為寒，在臟為腎，故人之受病，當在於腎。凡外而腰股之所，乃腎之部分也，則俞穴之在腰股者，其病從之而外應矣。中央屬戊己土，故脾屬土，當病在脾。脊者，體之中也，則俞穴之在脊者，其病從之而外應矣。由是觀之，則春氣者病在頭，頸項即頭也。夏氣者，病在臟，外為胷脅而內為臟也。秋氣者病在肩背，冬氣者病在四肢，上文言腰股而此言四肢者，以四肢為末，如木之枝得寒而凋，故不但腰股為病，而四肢亦受病也。其病維何？春氣所升，善病鼽衂，蓋內有鼽衂為病，而外有頭與頸項為病也。據下文既云，春不鼽衂，又云，春不病頸項，分明以內外為分，故此解宜然。仲夏善病在胷脅，以心之脈循胷脅也。長夏善病洞泄寒中，以土主於中，脾氣衰也。秋善病風瘧，以涼氣折暑，故病如是也。冬善病痹厥，蓋以冬氣者病在腰股，又在四肢，故痹病厥病從之而生矣。然不翕聚則不能發散，不專一則不能直遂，故必冬時宜藏，而後春夏秋冬，不能為病。生所意欲，當如運樞以轉戶，戶動而樞不動也。使起居如驚，斯神氣浮散於外矣。[生氣通天]論云：因於寒，欲如運樞，起居如驚，神氣乃浮。正言冬時宜藏，故有冬而按蹻，則不能藏精，神氣浮散，而春夏秋冬各有其病，故冬不按蹻，則春夏秋之病如上文者皆少矣。何也？精者，身之本也，冬不按蹻以藏其精，故春不病溫，不特不病鼽衂，及不病頸項已也。且精之在內者不可出，而邪之在外者不可入，彼秋病風瘧者，雖由冬不藏精而然，亦由夏時暑汗不出所致也。此皆因時為病，脈亦宜知，乃平病人之脈法也，可不合病脈而觀之哉？】

【`張志聰`曰：此言四時正氣，而亦能為五臟經俞作病也。[五運行]論曰：東方生風，風生木，木生肝。蓋人稟五行，因風氣而生長，風氣雖能生萬物，亦能害萬物，如水能浮舟，亦能覆舟，故先言風氣之傷五臟，而後言五臟之氣，稟於五方正氣而生也。俞者，經氣所注也，首言八風發邪以為經風，觸五臟發病者，言天之陽邪始傷陽氣，由氣而經由經而臟也。此言東風生於春，病在肝，俞在頸項者，言臟氣實則病氣，臟氣虛則病臟，故下文反復申明之。所謂氣者，言四時五臟之氣，而為病也。肝俞在頸項，而春病在頭者，春氣生升，陽氣在上也。故病在氣者，病在頭，病在經者，別下項也。故下文之有病在氣者，有病在經者，有病在臟者，有病鼽衂之在上者，有病洞泄之在內者，有病風瘧之在外內出入者，分別臟氣經俞之有虛實也。夏時陽氣發越在外，臟氣內虛，故風氣乘虛而內薄，秋氣降收，不能主持於皮膚肌腠之間，故風氣入於俞也。四肢為諸陽之本，冬氣內藏，陽虛於外，故病在四肢也。以上論四時五臟之氣，以下三故字，皆頂上文東風生於春等文而言也。善病者，言五臟之經俞在外，風傷肌腠，則易入於經也。鼽衂，頭面之經證也。春氣在頭，故善病鼽衂，仲夏善病胷脅，心之經俞在胷脅也。夏時陽氣在外，裏氣虛寒，長夏濕土主氣，風入於經俞，即內薄而為洞泄，風木乘虛而勝土也。脾為陰中之至陰，不能化熱而為寒中也。秋時陽氣內收，陰氣外出。[瘧]論云：風氣留其處，瘧氣隨經絡。風入於經，即欲內薄，經脈之陰氣外出，邪正相持，故成風瘧也。此言經絡受邪，在外則為鼽衂痹厥，在內則為洞泄寒中，在外內之間，邪正相搏，則為風瘧。四肢為諸陽之本，冬時陽氣下藏，經氣外虛，風入於經，故手足痹厥也。《金匱要略》曰：但臂不遂者名曰痹。厥者，手足逆冷也。以上論經絡為病也，復申明陽氣者衛外，而為經俞之固也。按蹻者，按摩導引陽氣之通暢於四肢也，冬時陽氣伏藏，若引導其四出，則無以奉春生夏長之氣，故鼽衂頭頸之經病矣。春病在頭，邪熱迫於經，則為鼽衂，別出下項，則為頸項之病矣。《靈樞經》曰：是主心，所生病者胷脅痛；是主脾，所生病者溏泄；是主肺，所生病者肩背痛。所生者，經脈為病也。又曰：病在陽者名曰風，病在陰者名曰痹，痹者風入於經俞也。此復言陽氣固密者，四時無經俞之病也。復曰飧泄而汗出者，言人能藏養元真之氣，必不使邪傷經脈，病在內而為飧泄，亦不使邪傷陽氣，病在外而汗出，甚言陽氣之不可傷也。夫神氣血脈皆生於精，故精乃生身之本，能藏其精，則血氣內固，邪不外侵，故春不溫病，夏不浮長，則暑氣伏藏，至秋成風瘧，陰陽開闔，生長收藏，此平人之脈法也。夫血脈生於陰精，此篇論經脈之道，故曰精者身之本，曰此平人之脈法。】

【`朱濟公`問曰：止言胷脅而無所見之證者，何也？曰：上下三節，反復辨論臟氣經俞之有外內出入，故曰有病在頭者，有病在臟者，有病在肩背胷脅者，而皆不言病。至於鼽衂洞泄諸證，言病在經而在頭者，則有鼽衂之證，在經而在腹者，則為洞泄寒中，然總不重在論病。】

故曰：陰中有陰，陽中有陽。平旦至日中，天之陽，陽中之陽也。日中至黃昏，天之陽，陽中之陰也。合夜至雞鳴，天之陰，陰中之陰也。雞鳴至乎旦，天之陰，陰中之陽也。故人亦應之。夫言人之陰陽，則外為陽，內為陰；言人身之陰陽，則背為陽，腹為陰；言人身之臟腑中陰陽，則臟者為陰，腑者為陽。肝、心、脾、肺、腎五臟皆為陰，膽、胃、大腸、小腸、膀胱、三焦六腑皆為陽。所以欲知陰中之陰，陽中之陽者，何也？為冬病在陰，夏病在陽；春病在陰，秋病在陽。皆視其所在為施鍼石也。故背為陽，陽中之陽，心也；背為陽，陽中之陰，肺也；腹為陰，陰中之陰，腎也；腹為陰，陰中之陽，肝也；腹為陰，陰中之至陰，脾也。此皆陰陽表裏內外雌雄相輸應也。故以應天之陰陽也。

【`王冰`曰：陰中有陰，陽中有陽，言其初起與其王也。臟謂五神臟，腑謂六化腑，《靈樞經》曰：三焦者，上合於手心主。又曰：足三焦者，太陽之別名也。《正理論》曰：三焦者，有名無形，上合於手心主，下合右腎主，謁道諸氣名，為使者也。心為陽臟，位處上焦，以陽居陽，故謂陽中之陽也。肺為陰臟，位處上焦，以陰居陽，故謂陽中之陰也。腎為陰臟，位處下焦，以陰居陰，故謂陰中之陰也。肝為陽臟，位處中焦，以陽居陰，故謂陰中之陽也。脾為陰臟，位處中焦，以太陰居陰，故謂陰中之至陰也。以其氣象參合，故能上應於天。】

【`馬蒔`曰：此言天有陰陽，而人身與病皆應之也。平旦至日中，屬天之陽，然由日之升而至於中天，乃陽中之陽也。日中至黃昏，屬天之陽，然由日之晏而至於日入，乃陽中之陰也。合夜至雞鳴，屬天之陰也，然時正沉晦，乃陰中之陰也。雞鳴至平旦，屬天之陰，然時已近曉，陰中之陽也，故人亦應之。夫以人身之內外分陰陽，則在外為陽，在內為陰；以人身之前後分陰陽，則在背為陽，在腹為陰；以人身之臟腑分陰陽，則在臟為陰，在腑為陽，蓋以肝、心、脾、肺、腎五臟皆為陰，膽、胃、大腸、小腸、膀胱、三焦六腑皆為陽。所以欲知陰中之有陰，陽中之有陽者，何也？為冬者陰也，而冬病在陰經，故當知陰中之有陰也。夏者陽也，而夏病在陽經，故當知陽中之有陽也。春則去冬未遠，其病猶在於陰經，秋則去夏未遠，其病猶在於陽經，各視其病之所在為施鍼石耳。用藥亦然。故背為陽，心肺居鬲上，附於背為陽，然心為牡臟，為陽中之陽，肺為牝臟，為陽中之陰。腹為陰，脾肝腎皆居鬲下，脾居大腹之中，腎肝居小腹之中，皆附於腹，故皆為陰，然腎為牝臟，為陰中之陰，肝為牡臟，為陰中之陽，脾為牝臟，為陰中之至陰，此皆陰陽表裏內外雌雄相輸應也。故以人之陰陽，而應天之陰陽者如此。唯能知人之陰陽，斯可以知病矣。】

【`張志聰`曰：陰中有陰者，陰氣在內也。陽中有陽者，陽氣在外也。此陰陽開闔外內之道也。雞鳴至平旦，陽氣始生，應春升之氣，故為陰中之陽。平旦至日中，陽氣正隆，應夏長之氣，故為陽中之陽。日中至黃昏，陽氣始衰，應秋收之氣，故為陽中之陰。合夜至雞鳴，陽氣在內，應冬藏之氣，故為陰中之陰。故曰一日之中，亦有四時，人之陰陽出入，一日之中，而亦有四時也。故平人之脈法而亦應之。下則論經脈之道，經脈內連臟腑，外絡形身，陰陽出入，外內循環，是以四時之生長收藏。以應平人脈法，人之形身臟腑，以應天之陰陽。夫人之始生也，負陽而抱陰，是以背為陽，腹為陰，督脈循於背，總督一身之陽，任脈循於腹，統任一身之陰也。夫外為陽，而有腹背之陰陽者，陽中有陰陽也。內為陰，而有臟腑之陰陽者，陰中有陰陽也。經脈生於地之五行，而上應天之六氣，故凡論經脈先配合五臟五行，而後論及於六腑。冬病在腎，腎為陰中之陰，故冬病在陰。夏病在心，心為陽中之陽，故夏病在陽。春病在肝，肝為陰中之陽，故春病在陰。秋病在肺，肺為陽中之陰，故秋病在陽。鍼石所以治經脈者也，故當知陰中之陰，陽中之陽，皆視其五臟之經俞所在而施治之。雌雄，臟腑也。輸應，交相授受也。蓋臟腑之經脈，互相連絡，表裏外內，循環無端，與天之晝夜四時，出入相應，故以應天之陰陽。】

帝曰：五臟應四時，各有收受乎？
岐伯曰：有。東方青色，入通於肝，開竅於目，藏精於肝，其病發驚駭。其味酸，其類草木，其畜雞，其殺麥，其應四時上為歲星，是以春氣在頭也。其音角，其數八，是以知病之在筋也，其臭臊。

【`王冰`曰：精謂精氣也。陽升之方，以目為用，故開竅於目。病發驚駭，象木屈伸有搖動也。其味酸，其類草木性柔脆而曲直也。知病之在筋，以木之堅柔類筋氣也。】

【`馬蒔`曰：此以下五節，言五臟上應四時而各有所收受也。如曰精曰病曰味之類，皆其所收受者。東方甲乙木，其色青，吾人之肝屬木，故內入通於肝，而外開竅於目，正以目為肝之外候也，其精則仍藏之於肝耳。木精之氣，其神魂，所謂精者魂也。肝藏魂，病象木而有屈伸，故發為驚駭。[陰陽應象]大論曰：木生酸，酸生肝，故曰味酸。肝性柔而能曲直，故其類為草木也。《易》曰：巽為雞，木主巽，故其畜雞。麥為五穀之長，故肝之為穀曰麥。木之精氣上為歲星，故應四時之星，當為歲星也。歲星十二年而一周天，春氣上升，故其應在頭。其在五音則為角，蓋以角者木音也。其數八，《易》曰：天三生木，地八成之。肝主筋，是以知病之在筋也。其在五臭則為臊，蓋氣因木變則為臊也。肝之所收受者如此。】

【`張志聰`曰：帝言：人之五臟，應天之陰陽四時，而五臟亦能收五方之氣色，受四時之陰陽乎？岐伯曰：有。天之五方氣色，入通於臟，以養五臟之精，肝之精氣開竅於目，而復通乎天氣，是天氣通乎人，而人氣通乎天也。其陰精藏於本臟。[本神]篇曰：五臟，主藏精者也。春氣上升，春風在上，春病在頭者，同氣相感也，與別臟之因氣虛而病者不同，故曰春氣在頭而不言病。夫五音五數，應天之氣也，皮肉筋骨，應地之有形也，以天之應而病有形之筋骨者，天之陽氣，通乎五臟之陰也。是以東方文義，與下文少有差別者，言天地陰陽之氣，互相交感也。其下四方，言天地之氣色通乎臟，而病五臟之氣，地之五味五行五穀五畜，以應皮肉脈骨之有形，此皆陰陽變換之道。】

南方赤色，入通於心，開竅於耳，藏精於心，故病在五臟。其味苦，其類火，其畜羊，其穀黍，其應四時，上為熒惑星，是以知病之在脈也。其音徵，其數七，其臭焦。

【`王冰`曰：舌為心之官，當言於舌，舌用非竅，故云耳也。[繆刺]論曰：手少陰之絡，會於耳中。病在五臟，以夏氣在臟也。知病之在脈，以火之躁動，類於脈氣也。】

【`馬蒔`曰：南方丙丁火，其色赤，吾人之心屬火，故內入通於心，而外開竅於耳。[陰陽應象]大論曰：心在竅為舌，腎在竅為耳。而此又以耳為心之竅，可見心之為竅，不但在舌，而又在耳也，其精則仍藏之於心耳。火精之氣，其神神，所謂精者神也。心為五臟之君主，故心有病，五臟應之。[陰陽應象]大論曰：火生苦，苦生心，故曰其味苦。心屬火而上炎，故曰其類火。[五常政]大論曰：其畜馬。而此曰羊者，意以午未皆屬南方耳。黍色赤，故曰其穀黍。南方火星曰熒惑，其應四時之星，當為熒惑也。熒惑星七百四十日一周天。心主血脈，是以知病之在脈也。其在五音則為徵，以徵者火音也。其數七，地二生火，天七成之。凡物火變則為焦，故其臭焦，心之所收者如此。】

【`張志聰`曰：心屬火，受南方之赤色，入通於心而養精於內也。[邪氣臟腑](邪氣臟腑病形)篇曰：十二經脈，三百六十五絡，其氣血皆上於面而走空竅，其別氣走於耳而為聽。別氣者，心主之氣也。此篇以心氣開竅於耳，腎氣開竅於二陰者，謂五臟之氣，通於九竅。九竅五臟，皆通乎天氣也。五臟者，病五臟之氣也。上文曰，夏氣者病在臟，五臟六腑心為之主，故心氣病，而及於五臟之氣也。曰故者，言天之氣色通於臟，而為病亦在氣也。心主脈，故病在脈，地之五味五行羊畜黍穀，以應病之在脈也。】

中央黃色，入通於脾，開竅於口，藏精於脾，故病在舌本。其味甘，其類土，其畜牛，其穀稷，其應四時，上為鎮星，是以知病之在肉也。其音宮，其數五，其臭香。

【`王冰`曰：脾為化穀，口主迎糧，故開竅於口，知病之在肉，以土之柔厚類肉氣也。】

【`馬蒔`曰：中央戊己土，其色黃，吾人之脾屬土，故內入通於脾，而外則開竅於口，其精則仍藏之於脾耳。蓋土精之氣，其神意，所謂精者意也。脾之脈上連於舌本，故病在舌本。土爰稼穡，稼穡作甘，故其味甘。脾性安靜而統貫四臟，故曰其類土，土旺四季而丑。牛色黃，故其畜牛。稷之色黃，而其味甘，故其穀稷。土之精氣，上為鎮星，故脾應四時，當為鎮星也。鎮星二十八年一周天。脾在體為肉，是以知病之在肉也。宮者土之音，故其音宮。天以五生土，而地以十成之，故其數五。凡物因土變則為香，故其臭香。脾之所收受者如此。】

【`張志聰`曰：《靈樞經》曰：脾者主為衛使之迎糧，視脣舌好惡以知吉凶，是脾氣之通於舌也。宮，土音也，五音以宮為主，五土之生數也。土居五位之中，故獨主於生數。】

西方白色，入通於肺，開竅於鼻，藏精於肺，故病在背，其味辛，其類金，其畜馬，其穀稻，其應四時，上為太白星，是以知病之在皮毛也。其音商，其數九，其臭腥。

【`王冰`曰：知病之在皮毛，以金之堅密類皮毛也。】

【`馬蒔`曰：西方庚辛金，其色白，吾人之肺屬金，故內入通於肺，而外則開竅於鼻，肺主氣，鼻通氣，故開竅於鼻，其精則仍藏之於肺耳。蓋金精之氣，其神魄，所謂精者魄也。肺在胷中，懸於背，背為胷中之腑，故病在背。[陰陽應象]大論曰：金生辛，辛生肺。故其味辛。肺主聲而堅勁，故其類金。《易》以乾為金，乾為馬，故其畜馬。稻之性堅而色白，故其穀稻。金之精氣，上為太白星，故上應四時之星，當為太白星也。太白星三百六十五日一周天。肺主身之皮毛，是以知病之在皮毛也，時至秋而肅殺，故在音則為商，地以四生金，而天以九成之，故其數九。凡氣受金變則為腥，故其臭腥，肺之所收受者如此。】

北方黑色，入通於腎，開竅於二陰，藏精於腎，故病在谿，其味鹹，其類水，其畜彘，其穀豆，其應四時，上為辰星，是以知病之在骨也。其音羽，其數六，其臭腐。

【`王冰`曰：腎藏精，陰泄注，故開竅於二陰也。其類水，性潤下而滲灌。水之精氣，上為辰星。三百六十五日一周天。知病之在骨，以腎主幽暗，骨體內藏，以類相同，故病居骨也。】

【`馬蒔`曰：北方壬癸水，其色黑，吾人之腎屬水，故內入通於腎，而外開竅於二陰。二陰者，前陰後陰也，以二陰居下，腎主水，實主之，其精則仍藏之於腎耳。水精之氣，其神志，所謂精者志也。[氣穴]論曰：肉之大會為谷，肉之小會為谿。水之流注在谿，故病在谿。[陰陽應象]大論曰：水性鹹，鹹生腎。故其味鹹。腎主水而性潤，故其類水。《易》曰：坎為豕。腎之所屬在坎，故其畜彘。豆主黑色，故其穀豆。本草以豆之黑色者入藥。水之精氣，上為辰星，故上應四時之星，當為辰星也。腎主骨，是以知病之在骨也。羽者水之音，故其音羽。天以一生水，而地以六成之，故其數六。凡物因水變則為朽腐之氣，故其臭腐。腎之所收受者如此。】

【`張志聰`曰：夫藏真藏於內，而五臟之氣發於外，見於色，是以五方之色，入通於臟，以養五臟之精，而臟氣復外通於九竅，其真精藏於內也。下經云：谿穀屬骨，皆有所起。谿乃小分之肉，連於筋骨之間。是腎主骨而谿乃骨氣所生之分肉也。下經云：肝生筋，心生血，脾生肉，肺生皮毛，腎生骨。是筋骨皮肉五臟之所生而為病也。上經云：春氣者病在頭，夏氣者病在臟，秋氣者病在肩背，冬氣者病在四肢。是頭臟肩背谿骨，乃臟氣之為病也。】

故善為脈者，謹察五臟六腑，一逆一從，陰陽表裏雌雄之紀，藏之心意，合心於精，非其人勿教，非其真勿授，是為得道。

【`王冰`曰：心合精微則深知通變，隨其所能而與之，是謂得師資教授之道也。《靈樞經》曰：明目者可使視色；聰耳者可使聽音；捷疾辭語者可使論語；徐而安靜，手巧而心審諦者，可使行鍼艾理血氣而調諸逆順，察陰陽而兼諸方論；緩節柔筋而心和調者，可使導引行氣；疾毒言語輕人者，可使唾癰呪病；爪苦手毒為事善傷者，可使按積抑痺。由是則各得其能，方乃可行，其名乃彰。故曰，非其人勿教，非其真勿授也。】

【`馬蒔`曰：此結上文而言善脈者之必察臟腑也。反四時者為逆，順四時者為從，善為脈者，必察臟腑之逆從，及陰陽表裏雌雄相應之紀，藏之心意之中，合於精微之內，彼非可教則不輕教，此非真言則不輕授，是謂得正道之傳者矣。】

【`張志聰`曰：此總結經脈之道，生於五臟，連於六腑，外合於五方五行。陰陽六氣，表裏循環，有順有逆。善為脈者藏之心意，合於精神，得之於心，應之於手，不可以言語相傳，故曰非其真勿授，是謂得脈之道者也。蓋色脈者上帝之所貴也，故非學道之人勿教，非真誠之人勿傳，至真之言，猶藏之金匱，而庸人不易得也。以上四篇，論精神氣血，然神氣血脈皆本於天乙之真精，故論神則曰，逆其根則伐其本，壞其真，論氣則曰，自古通天者生之本，論血脈則曰，精者身之本，此平人之脈法也。】


# 陰陽應象
★ 素問·陰陽應象大論篇第五上

【`馬蒔`曰：此篇以天地之陰陽，萬物之陰陽，合於人身之陰陽，其象相應，故名篇。其義無窮，學者當熟翫之。】

【`張志聰`曰：此篇言天地水火，四時五行，寒熱氣味，合人之臟腑形身，清濁氣血，表裏上下，成象成形者，莫不合乎陰陽之道。至於診脈察色，治療鍼砭，亦皆取法於陰陽，故曰陰陽應象大論。】

黃帝曰：陰陽者，天地之道也，萬物之綱紀，變化之父母，生殺之本始，神明之府也。

【`王冰`曰：道，謂變化生成之道也。老子曰：萬物負陰而抱陽，衝氣以為和《易》繫辭曰：一陰一陽之謂道。即此之謂也。萬物之綱紀，滋生之用也。陽與之正氣以生，陰為之主持以立，故謂萬物之綱紀也。[陰陽離合]論曰：陽與之正，陰為之主。則此謂也。變化之父母，異類之用也。生殺之本始，寒暑之用也。萬物假陽氣溫而生，因陰氣寒而死，故知生殺本始，是陰陽之所運為也。府，宮府也。言所以生殺變化之多端者何哉？以神明居其中也。下文曰，天地之動靜，神明為之綱紀，故《易》繫辭曰：陰陽不測之謂神，亦謂居其中也。】

【`馬蒔`曰：此言陰陽盡天地之道，而萬物賴之以為主也。帝言自太極分而為陰陽，陰陽分而為五行，故五行一陰陽，陰陽一太極，則是陰陽者，所以代太極而總五行者也。天地之道，盡於是矣。萬物得是陰陽而統之為綱，散之為紀。[天元紀]大論曰：物生謂之化，物極謂之變。萬物得是陰陽而或變或化，皆以是為父母焉。萬物得是陰陽而或生或殺，皆以之為本為始焉。然所以為變化生殺之端者，實有神明居其中耳。】

【`張志聰`曰：道者陰陽之理，太極靜而生陰，動而生陽，天生於動，地生於靜，故陰陽為天地之道，總之曰綱，周之曰紀。萬物得是陰陽而統之為綱，散之為紀。《易》曰：在天成象，在地成形，變化見矣。朱子曰：變者化之漸，化者變之成。陰可變為陽，陽可化為陰，變化之道，由陰陽之所生，故謂之父母。天以陽生陰長，地以陽殺陰藏，神化天之五氣，地之五行，以生萬物，故為神明之府。】

治病必求於本。故積陽為天，積陰為地。陰靜陽躁，陽生陰長，陽殺陰藏，陽化氣，陰成形。寒極生熱，熱極生寒。寒氣生濁，熱氣生清。清氣在下，則生飧泄；濁氣在上，則生䐜脹。此陰陽反作，病之逆從也。

【`王冰`曰：本謂陰陽與萬類生殺變化，而與人身同相參合，故治病之道，必先求其本。積陽為天，積陰為地，言陰陽為天地之道者，亦皆以此。陰靜陽躁，言應物類運用之標格也。陽生陰長，陽殺陰藏，明前天地殺生之殊用也。神農曰：天以陽生陰長，地以陽殺陰藏。陽化氣，陰成形，明前萬物滋生之綱紀也。寒極生熱，熱極生寒，明前之大體也。寒氣生濁，熱氣生清。言正氣也。熱氣在下則穀不化，故飱泄，寒氣在上則氣不散，故䐜脹。何者？以陰靜而陽躁也。反，謂反覆，作，謂作務，反覆作務則病如是。】

【`馬蒔`曰：由上文觀之，則陰陽者萬物之本也，人身有是陰陽，而有病亦以陰陽為本，凡治病者，必求於本可也。試以天地以陰陽為本，而推及人身之有病者觀之，故天位乎上，乃陽氣之所積也。地位乎下，乃陰氣之所積也。地之陰主靜而有常，天之陽主躁而不息，然天雖主陽，而陽中有陰，故其於萬物之生長也，陽生之，而陰長之，地雖主陰，而陰中有陽，故其於萬物之殺藏也，陽殺之，而陰藏之。殺者肅殺之殺，非殺戮之謂也。故陽化萬物之氣，而吾人之氣，由陽化之，陰戍萬物之形，而吾人之形，由陰成之。是以吾人有寒，寒極則生而為熱，如今傷寒而反為熱證者，此其一端也。吾人有熱，熱極則生而為寒，如今內熱已極而反生寒慄者，此其一端也。寒氣主陰，陰主下凝而不散，故濁氣生焉。熱氣主陽，陽主上升而不凝，故清氣生焉。清氣主陽，宜在上，今反在下，則生飱泄，蓋有降而無升也。濁氣主陰，宜在下，今反在上，則生䐜脹，蓋有升而無降也。此其陰陽相反而作此病，病之所以為逆也。反是則為從矣。故曰治病必求於本，正以人身之有病，無非陰陽以為之本也。按自陽化氣以下，即當著人身說者，觀下清氣濁氣之為在下在上生病，口氣緊頂，則陽化氣四句，不得泛說。】

【`張志聰`曰：本者，本於陰陽也。人之臟腑氣血，表裏上下，皆本乎陰陽；而外淫之風寒暑濕，四時五行，亦總屬陰陽之二氣；至於治病之氣味，用鍼之左右，診別脈色，引越高下，皆不出乎陰陽之理，故曰治病必求於本，謂求其病之本於陽邪，或本於陰邪也；求其病之在陽分、陰分，氣分、血分也，審其湯藥之宜用氣之升、味之降、溫之補、苦之洩也。此篇論治道當取法乎陰陽，故首提曰治病必求於本。後節曰治不法天之紀，用地之理，則災害並至。天地者，陰陽之道也，積陽至高而為天，積陰至厚而為地，承上文而言治病者，當法天地陰陽之理。地之陰，主靜而有常，天之陽，主動而不息。春夏者，天之陰陽也，故主陽生陰長；秋冬者，地之陰陽也，故主陽殺陰藏。天主生物，地主成物，故陽化萬物之氣，而吾人之氣由陽化之，陰成萬物之形，而吾人之形由陰成之。陰寒陽熱，乃陰陽之正氣，寒極生熱，陰變為陽也，熱極生寒，陽變為陰也。邵子曰：動之始則陽生，動之極則陰生，靜之始則柔生，靜之極則剛生。此《周易》老變而少不變之義。故陰陽之理，極則變生，人之病亦然。如熱甚則發寒，寒甚則反熱。治病之道亦然，如久服苦寒之味則反化火矣。寒氣下凝，故生濁陰，熱氣上散，故生清陽，如清氣當在於上而反下降，故生飱泄，濁氣當在於下而反上凝，故生䐜脹，此吾身之陰陽反作，氣之逆從而為病也。此論陰陽之體位，各有上下。】

故清陽為天，濁陰為地，地氣上為雲，天氣下為雨，雨出地氣，雲出天氣。故清陽出上竅，濁陰出下竅，清陽發腠理，濁陰走五臟，清陽實四肢，濁陰歸六腑。

【`王冰`曰：陰凝上結，則合而成雲，陽散下流，則注而為雨，雨從雲以施化，故言雨出地，雲憑氣以交合，故言雲出天，天地之理且然，人身清濁亦如是也。氣本乎天者親上，氣本乎地者親下，各從其類也。上竅謂耳目鼻口，下竅謂前陰後陰。腠理謂滲泄之門，故清陽可以散發；五臟為包藏之所，故濁陰可以走之。四肢外動，故清陽實之；六腑內化，故濁陰歸之。】

【`馬蒔`曰：此亦即天地由陰陽以為之升降，而及人身之凡屬陰陽者，亦有升降之妙也。故積陽為天，則陽氣之至清者為天也。積陰為地，則陰氣之至濁者為地也。然地雖在下，而陰中之陽者升，故其上也為雲。天雖在上，而陽中之陰者降，故其下也為雨。由雲而後有雨，則兩雖天降，而實本之地氣所升之雲也，故雨出地氣。由雨之降而後有雲之升，則雲雖地升，而實本之天氣所降之雨也，故雲出天氣。夫陰陽升降，唯一氣以為合一之妙者如此，曷即人身觀之？凡人身之物，有屬清陽者焉，如涕唾氣液之類，則出於上竅，耳目口鼻之為七竅者，皆清陽之所出也。有屬濁陰者焉，如污穢溺之類，則出於下竅，前陰後陰之為二竅者，皆濁陰之所出也。凡人身所用之物，亦有屬清陽者焉，如飲食藥物之性，有屬陽之類，據曰發、曰走、曰實、曰歸，知其為在外之物，惟陽者宅升，故發於腠理，以腠理主表為陽也。亦有屬濁陰者焉，如飲食藥物，有屬陰之類，惟陰者主降，故走於五臟，以五臟主裏為陰也。凡清陽之物，實於四肢，以四肢為諸陽之本也。凡濁陰之物，歸於六腑，以六腑受化物而不藏也。人身之有陰陽，其清濁升降之妙，何以異於天地哉？】

【`張志聰`曰：此承上文而言陰陽之位，各有上下，而陰陽之氣，上下相交，然後雲行雨施，而化生萬物也。天地之陰陽，與人之陰陽相合，是以一言天地陰陽水火，即言清濁臟腑精形，以天人相間而言也。人之清陽本乎天，而出上竅；人之濁陰本乎地，而出下竅。言人之陰陽，猶雲之升，雨之降，通乎天地之氣也。腠者，三焦通會元真之處，理者，皮膚臟腑之文理。言清陽之氣，通會於腠理，而陰濁之精血，走於五臟。五臟主藏精者也。四肢為諸陽之本，六腑者傳化物而不藏。此言飲食所生之清陽，充實於四肢，而渾濁者歸於六腑也。夫脾主四肢，又曰手太陰獨受其濁，蓋濁中之清者，由脾之轉輸而充實於四肢，濁中之濁者，歸於六腑也。首言清陽之在上，次言發於外內之腠理，此言充實於四旁。蓋陽氣者，若天與日，位居尊高，而運用于六合九州之外內者也。】

水為陰，火為陽，陽為氣，陰為味。味歸形，形歸氣，氣歸精，精歸化。精食氣，形食味，化生精，氣生形。

【`王冰`曰：水寒而靜，故為陰。火熱而躁，故為陽。氣惟散布，故陽為之。味曰從形，故陰為之。形食味，故味歸形。氣養形，故形歸氣。精食氣，故氣歸精。化生精，故精歸化。氣化則精生，味和則形長，故云食之也。精微之液惟血，化而成形，質之有資氣行營立，故斯二者，各奉生乎。】

【`馬蒔`曰：夫陰陽者，萬物之父母，而水火者，實陰陽之徵兆，舉水火而足以盡陰陽矣。故水為陰，而凡物之成於水者屬陰；火為陽，而凡物之成於火者屬陽。凡物必有氣，陽成之也，故陽為氣。凡物必有味，陰成之也，故陰為味。凡物之味，所以養吾人之形，故味歸於形，正以形體屬陰，而味亦為陰也。然吾人之形，必歸於吾人之氣，豈非形必資氣而後生乎？此主人身之氣言。凡物之氣，所以養吾人之精，故氣歸於精，正以精屬陽而氣亦屬陽也。然吾人之精，必歸於吾精之化，豈非精必資化而後有乎？所謂氣歸精者，以精能食萬物之氣也。精賴氣而生，猶云食此氣耳。主物之氣言，所謂味歸於形者，以形能食萬物之味也。形賴味而滋，猶云食此味耳。所謂精歸化者，以化生此精也，化為精之母，故精歸於化耳。所謂形歸氣者，以氣生此形也，氣為形之父，故形歸於氣耳。指人身之氣言。其曰水為陰，火為陽，陽為氣，陰為味，表萬物之氣味所由成也。其曰味歸形，形歸氣，言味歸人身之形，而形又歸於人身之氣，皆根第一味字而言也。其曰氣歸精，精歸化，言氣歸人身之精，而精又歸於人身之化，皆根第一氣字而言也。此指萬物之氣言。其曰精食氣者，明上文氣歸精也。其曰形食味者，明上文味歸形也。其曰化生精者，明上文精歸化也。其曰氣生形者，明上文形歸氣也。指人身之氣言。末四句，明上文中四句也。其曰陽為氣，氣歸精，精食氣，三氣字，指萬物之氣也。其曰形歸氣，氣生形，二氣字，指人身自有之氣也。後世不明此節之義者，凡以其氣字混看耳。】

【`張志聰`曰：水性潤下，故為陰；火性炎上，故為陽。清陽上升，故為氣；濁陰下降，故為味。蓋以水火而徵兆氣味之陰陽也。陰為味，陰成形，地食人以五味以養此形，故味歸形。陽化氣，諸陽之氣，通會於皮膚肌腠之間，以生此形，故形歸氣。陽氣生於陰精，故氣歸於精。水穀之精氣，以化生此精，故精歸化。水穀之精氣，以生此精，故精食氣。五味入胃以養此形，故形食味。水穀之精氣以化生此精，諸陽之神氣以生養此形。蓋天食人以五氣，地食人以五味，氣味化生此精氣，以生養此形也。】

味傷形，氣傷精，精化為氣，氣傷於味。

【`王冰`曰：味傷形，氣傷精，過其節也。精承化養則食氣，精若化生則不食氣，精血內結鬱為穢腐，攻胃則五味倨然不得入也。女人重身，精化百日，皆傷於味也。】

【`馬蒔`曰：此言過者，反有所傷，而亦互有所傷也。夫味歸形，而形食味，則凡物之味，固所以養形也，然味或太過，適所以傷此形耳。氣歸精，而精食氣，則凡物之氣，固所以養精也，然氣或太過，適所以傷此精耳。指萬物之氣言。上文言味能傷形，則萬物有味必有氣，其氣豈不傷精？又嘗互以推之，化生精者，不自化也，其始由氣以化之，然精歸於化，則既而精必化為氣，蓋不但氣之能生形，而形歸於氣也。正以精氣形三者，相須以有成耳。然則凡物之味，既能傷人之形，獨不能傷人之氣乎？故曰精化為氣，氣傷於味。又嘗由此推之，彼人之氣能生形，而形又歸於人之氣，則凡物之氣，既能傷人之精，獨不能傷人之形乎？】

【`張志聰`曰：夫形食味，精食氣，如飲食之氣味太過，則反傷其精形矣。精為元氣之本，氣乃精之化也，形食味而味歸形，味傷形則及於氣矣。此節論飲食之陰陽氣味，以生精氣之陰陽而養此形。】

陰味出下竅，陽氣出上竅。味厚者為陰，薄為陰之陽。氣厚者為陽，薄為陽之陰。味厚則泄，薄則通。氣薄則發泄，厚則發熱。壯火之氣衰，少火之氣壯。壯火食氣，氣食少火。壯火散氣，少火生氣。

【`王冰`曰：味有質，故下流於便瀉之竅。氣無形，故上出於呼吸之門。火之壯者，壯已必衰。火之少者，少已則壯。氣散壯火，故云壯火食氣。少火滋氣，故云氣食少火。以壯火食氣，故氣得壯火則散，以少火益氣，故氣得少火則生。人之陽氣，壯少亦然。】

【`馬蒔`曰：此言凡物之氣味有厚薄，而人身之氣所由以盛衰也。凡物之有味者屬陰，而人身之下竅亦屬陰，故味出於下竅。凡物之有氣者屬陽，而人身之上竅亦屬陽，故氣出於上竅。然味之大體固為陰，而其陰中亦有陽。故味之厚者為純陰，而味之薄者乃為陰中之陽也。氣之大體固為陽，而其陽中亦有陰，故氣之厚者為純陽，而氣之薄者乃為陽中之陰也。惟味之厚者為純陰，所以用之則泄瀉其物於下，如大黃氣大寒，味極厚，為陰中之陰，主於泄瀉是也。味之薄者為陰中之陽，所以用之則流通不至於泄瀉也，如木通澤瀉，為陰中之陽，主於流通是也。氣之薄者為陽中之陰，所以用之則發其汗於上，如麻黃為氣之薄者，陽也，升也，故能發表出汗。氣之厚者為純陽，所以用之則發熱不止於發汗也，如用附子則大熱之類。若是者何也？蓋以氣味太厚者，火之壯也，用壯火之品，則吾人之氣不能當之而反衰矣。如用烏附之類，而吾人之氣不能勝之，故發熱。氣味之溫者，火之少也，用少火之品，則吾人之氣，漸爾生旺而益壯矣。如用參歸之類，而氣血漸旺者是也。何以壯火之氣衰也？正以壯火能食吾人之氣，故壯火之氣自衰耳。何以少火之氣壯也？正以吾人之氣，能食少火，故少火之氣漸壯耳。惟壯火為能食人之氣，此壯火所以能散吾人之氣也。食則必散，散則必衰，故曰壯火之氣衰。惟吾人之氣為能食少火之氣，此少火所以能生吾人之氣也。食則必生，生則必壯，故曰少火之氣壯。按此節前三氣字，主凡物之氣言，後六氣字，主人身之氣言。】

【`張志聰`曰：此節論氣味之陰陽升降。夫氣為陽，火為陽，合而言之，氣即火也，少陽三焦之氣，生於命門，遊行於外內，合於包絡而為相火，然即少陽初生之氣也。歸於上焦而主納，歸於中焦而主化，納化水穀之精微，而生此精以養此形，故承上文而言五味太過，則有傷於氣，而陰火太過，亦有傷於氣矣。蓋氣生於精，而精之所生，由氣之所化，形食其味，而味之入胃，亦由氣化以養此形，是氣之不可有傷者也。故曰：壯火之氣衰，少火之氣壯。蓋陽亢則火壯而生氣反衰，陽和則火平而氣壯盛矣。如火壯於內則食氣，氣盛於內則食火，食猶入也，言火壯則氣併於火，氣盛則火歸於氣，氣火之合一也。如火壯於外則散氣，火平於外則生氣，故曰相火為元氣之賊，欲養此精氣形者，又當平息其火焉。】

【`王子芳`曰：壯火之氣，少火之氣，是氣即火之氣也。】

氣味辛甘發散為陽，酸苦涌泄為陰。陰勝則陽病，陽勝則陰病。陽勝則熱，陰勝則寒。重寒則熱，重熱則寒。寒傷形，熱傷氣。氣傷痛，形傷腫。故先痛而後腫者，氣傷形也；先腫而後痛者，形傷氣也。 【 重平聲。】

【`王冰`曰：非惟氣味分正陰陽，然辛甘酸苦之中，復有陰陽之殊氣爾。何者？辛散甘緩，故發散為陽，酸收苦泄，故湧泄為陰。勝則不病，不勝則病。陽勝則熱，陰勝則寒者，是則太過而致也。重寒則熱，重熱則寒者，物極則反，亦猶壯火之氣衰，少火之氣壯也。寒則衛氣不利，故傷形；熱則營氣內消，故傷氣，雖陰成形，陽化氣，一過其節，則形氣被傷。氣傷則熱結於肉分，故痛；形傷則寒薄於皮腠，故腫。先氣證而病形，故曰氣傷形；先形證而病氣，故曰形傷氣。】

【`馬蒔`曰：此申言氣味太過者，必有所傷，而又推言形氣受傷於寒熱者，有各病互病之機也。夫凡物之氣，大體為陽；凡物之味，大體為陰。然而氣主發散者固為陽，其味之辛甘者亦為陽，味主酸苦者固為陰，其氣之涌泄者亦為陰，正以氣之陽中有陰，味之陰中有陽也。故用酸苦涌泄之品，至于太過，則陰勝矣。陰承上文物類而言，陰勝則吾人之陽分不能敵陰，而陽分斯病也。陽主人身陽分言，凡人身之屬陽分，與手足六陽經皆是。用辛甘發散之品，至於太過則陽勝矣。陽承上文物類言，陽勝則吾人之陰分不能敵陽，而陰分斯病也。陰主人身陰分言，凡人身之屬陰分與手足六陰經皆是。所謂陽勝則陰病者，何也？蓋以陽勝則太熱，彼陰分安得而不病乎？所謂陰勝則陽病者，何也？蓋以陰勝則大寒，彼陽分安得而不病乎？然陰勝雖寒，而寒之又寒，是重寒也，寒久則熱生。如今冬感於寒，是重寒也，而至春為溫，至夏為熱，非重寒則熱乎？陽勝雖熱，而熱之又熱，是重熱也，熱久則寒生。如今病熱極者而反生寒慄之類。不惟是也，凡天時物類之寒熱，皆能致吾人之病，故寒者能傷吾人之形，正以寒為陰，而形亦屬陰，寒則氣收而形斯傷矣。熱者能傷吾人之氣，正以熱為陽，而氣亦屬陽，熱則氣散而氣斯病矣。夫惟熱之傷氣也，則氣之傷者，其痛生焉，所謂諸痛皆屬於火者是也。夫惟寒之傷形也，則形之傷者，其腫生焉，所謂寒則堅凝而腫斯作也。然其為腫為痛，復有相因之機，先有是痛而後發腫者，蓋以氣先受傷，而形亦受傷，謂之氣傷形也。先有是腫而後為痛者，蓋以形先受傷，而氣亦受傷，謂之形傷氣也。形非氣不充，氣非形不生，形氣相為依附，而病之相因者又如此。】

【`張志聰`曰：言氣味固分陰陽，而味中復有陰陽之別。辛走氣而性散，甘乃中央之味，而能灌溉四旁，故辛甘主發散為陽也。苦主泄下而又炎上作苦，酸主收降而又屬春生之木，味皆能上涌而下泄，故酸苦涌泄為陰也。苦化火，酸化木，久服酸苦之味，則反有木火之熱化矣。辛化金，甘化土，久服辛甘之味，則反有陰濕之寒化矣。所謂久而增氣，物化之常也，氣增而久，夭之由也。陽化氣，陰成形。寒則陰甚，故傷形，熱則陽盛，故傷氣。氣無形，故痛；陰有形，故腫也。夫形歸氣而氣生形，陰陽形氣之相合也，故氣傷則傳及於形，形傷則病及於氣矣。以上論氣味陰陽寒熱偏勝之為病。】

風勝則動，熱勝則腫，燥勝則乾，寒勝則浮，濕勝則濡瀉。

【`王冰`曰：風勝則庶物皆搖故為動，熱勝則陽氣內鬱，故洪腫暴作，甚則榮氣逆於肉理，聚為癰膿之腫。燥勝則津液竭涸，故皮膚燥乾，寒勝則陰氣結於元府，元府閉密，陽氣內攻，故為浮。濕勝則內攻於脾胃，脾胃受濕則水穀不分，水穀相和，故大腸傳道而注瀉也。以濕內盛而瀉，故謂之濡瀉。】

【`馬蒔`曰：此因上文言寒熱之所傷者，而又悉推之也。天有六氣，不但寒熱已也。故風氣勝者，吾人之體從之而動焉，如振掉搖動之類皆是也。熱氣勝者，吾人之體從之而腫焉，凡癰腫之類皆是也。上文言熱傷氣，氣傷痛，而此止言腫者，未有腫而不痛也。但此乃癰腫之腫，與上文形傷腫之腫有不同耳。彼所謂腫，乃寒氣之所傷者，即下文之所謂浮也。燥氣勝者，吾人之體從之而乾焉，如津液枯涸，皮膚燥澀之類是也。寒氣勝者，吾人之體從之而浮焉，即上文之寒傷形而形傷腫者是也。濕氣勝者，吾人之體從之而濡瀉焉，脾胃惡濕喜燥，而濕氣太過，則土不勝水，而濡瀉之病作矣，甚則水閉胕腫。蓋濡瀉者病之未甚也，唯土不勝水，則不能下輸膀胱，而內則為水閉，及水氣泛溢四肢，而外則為胕腫，較之濡瀉，為尤甚焉。】

【`張志聰`曰：此以下論天之四時五行，人之五臟五氣，外感六淫，內傷五志，亦有陰陽寒熱之為病也。風性動搖，故風勝則動。熱氣傷陰，故熱勝則腫。燥傷津液，故燥勝則乾，寒氣傷陽，故神氣乃浮也。濕淫所勝，則脾土受傷，而為濡瀉之病矣。風熱，天之陽氣也，寒燥濕，天之陰氣也，乃四時五行之陰陽偏勝而為病也。】

天有四時五行，以生長收藏，以生寒暑燥濕風；人有五臟，化五氣，以生喜怒悲憂恐。故喜怒傷氣，寒暑傷形，暴怒傷陰，暴喜傷陽。厥氣上行，滿脈去形。喜怒不節，寒暑過度，生乃不固。故重陰必陽，重陽必陰。故曰冬傷於寒，春必病溫，春傷於風，夏生飧泄；夏傷於暑，秋必痎瘧；秋傷於濕，冬生欬嗽。

【`王冰`曰：四時之氣，土雖寄王，原其所主，則濕屬中央，故云五行以生寒暑燥濕風五氣也。五氣，謂喜怒悲憂恐，然是五氣，更傷五臟之和氣矣。喜怒之所生，皆生於氣，故云喜怒傷氣。寒暑之所勝，皆傷於形，故云寒暑傷形。近取舉凡則如斯矣。細而言者，則熱傷於氣，寒傷於形，怒則氣上，喜則氣下，故暴卒氣上則傷陰，暴卒氣下則傷陽。厥，氣逆也，逆氣上行，滿於經絡，則神氣浮越，去離形骸矣。《靈樞經》曰：智者之養生也，必順四時而適寒暑，和喜怒而安居處，然喜怒不恆，寒暑過度，天真之氣，何可長久？重陰必陽，重陽必陰，言傷寒傷暑亦如是。夫傷於四時之氣，皆能為病，以傷寒為毒者，最為殺厲之氣，中而即病，故曰傷寒，不即病者，寒毒藏於肌膚至春變為溫病，至夏變為暑病，故養生者，必慎傷於邪也。風中於表則內應於肝，肝氣乘脾，故飧泄。[生氣通天]論云：春傷於風，邪氣留連，乃為洞泄。夏暑已甚，秋熱復壯，兩熱相攻，故為痎瘧。秋濕既多，冬水復王，水濕相得，肺氣又衰，故冬寒甚則為嗽。】

【`馬蒔`曰：此承上文言六氣所傷，而合內傷外感者以悉推之也。夫寒暑燥濕風，皆能有所傷矣，然是寒暑燥濕風，乃天之所生也，天有春夏秋冬之四時，金木水火土之五行，以生長收藏，而寒暑燥濕風之六氣從茲而生焉。蓋春屬木主生，而風之所以生也。夏屬火主長，而暑之所以生也。長夏屬土主化，而濕之所以生也。秋屬金主收，而燥之所以生也。冬屬水主藏，而寒之所以生也。人有肝心脾肺腎之五臟，以化五臟之氣，而喜怒悲憂恐之五志，從茲而生焉。蓋肝在志為怒，心在志為喜，脾在志為思，肺在志為憂，腎在志為恐也。故喜怒之所生者，皆生於吾人之節，則喜怒不節，遂能傷吾人之氣也，舉喜怒而凡思憂恐可知矣。如怒傷肝，喜傷心，思傷脾，憂傷肺，恐傷腎者是也。寒暑之所勝者，皆勝於形，則寒暑能傷吾人之形也，舉寒暑而凡燥濕風可推矣。如上文風勝則動五句是也。上文言寒傷形，熱傷氣，而此皆言傷形者，蓋彼乃析而言之，以寒形屬陰，熱氣屬陽，此乃統而言之，則形可以兼氣也。不惟是也，暴怒者，猝暴而怒也，肝在志為怒，[舉痛]論言怒則氣上，則暴怒者氣皆并於上，而營氣不能下生矣。暴喜者，猝暴而喜也，心在志為喜，[舉痛]論言喜則氣緩，則暴喜者氣為之緩，無所主持，而衛氣不能外達矣。正以怒之過者，氣必厥逆上行，而其喜之過者，脈必因暴而滿，均足以有傷也。故知喜怒不節，寒暑過度者，其生乃不固耳。何以見寒暑不可過度也？蓋時之屬陰者，而復感於寒，則重陰必陽，熱證乃作。時之屬陽者，而復感於熱，則重陽必陰，寒病乃生。試觀冬傷於寒，寒毒藏於肌膚，至春當為溫病。春傷於風，風氣通於肝，肝邪有餘，來侮脾土，留連至夏，當為飧泄之證。夏傷於暑，暑汗不出，至秋凉風相薄，而為寒熱往來之瘧。秋傷於濕，則濕蒸而為熱，熱者火也，火乘肺金而至冬，寒與熱搏，當為欬嗽之證。故即春夏之病，則重陽必陰之義可識矣；即秋冬之病，則重陰必陽之義可識矣。】

【`張志聰`曰：天之十干，化生地之五行，地之五行，上呈天之六氣。故在地為水，在天為寒；在地為火，在天為暑；在地為金，在天為燥；在地為土，在天為濕；在地為木，在天為風。天有四時五行之生長收藏，而化生陰陽之六氣也。此言天之四時五行，成象成形者，而應乎陰陽也。化五氣者，化五行之氣也，以五氣而生五臟之志也。此言人之五臟，化生五氣五志，有形無形者，而應乎陰陽也。喜怒由內發，故傷陰陽之氣。外淫之邪，由皮毛而入於肌絡臟腑，故寒暑傷形。多陽者多喜，多陰者多怒，喜屬陽而怒屬陰也。是以卒暴而怒，則有傷於陰矣；卒暴而喜，則有傷於陽矣。陰陽之氣，厥逆上行，則五臟之氣，滿於脈而離脫於真臟之形矣。此言寒暑傷在外形，身之陰陽，喜怒傷於內臟，氣之陰陽也。若喜怒不恆，寒暑過度，則表裏陰陽俱損，生何可以固久乎？此總結上章之意也。又言天有四時之寒暑，人有五氣之陰陽，合而論之，在天陰陽之邪，又由吾人之陰陽氣化也。是以受天之陰邪而必陽，受陽邪而必陰。秋冬，時之陰也，寒濕，氣之陰也。冬傷寒，秋傷濕，謂之重陰。冬傷寒而春必溫，秋傷濕而冬欬嗽，乃重陰而變陽病也。春夏，時之陽也；風暑，氣之陽也。春傷風而夏傷暑，謂之重陽。春傷風而飧泄，夏傷暑而秋病痎瘧，乃重陽而變陰病也。夫寒邪伏藏，春時陽氣外出，化寒而為溫熱也。暑氣伏藏，秋時陰氣外出，化熱而為陰瘧也。此天之陰陽，又由吾身之陰陽而變化也。傷於風者，上先受之，傷於濕者，下先受之。陽病者，上行極而下，故變為飧泄之陰病矣。陰病者，下行極而上，故變為欬嗽之陽證矣。此四時之陰陽，又由吾身之陰陽而升降也。王子芳曰：四時之氣，總屬寒暑之往來，五志內傷，亦歸重於陰陽之二氣，故下文曰暴怒傷陰，暴喜傷陽。[本神]篇曰：順四時而適寒暑，和喜怒而安居處。是以五行五氣論陰陽可也，以寒暑喜怒論陰陽亦可也。若膠執文字，以論陰陽則固矣。此篇論天之四時五行，合人之五臟五氣，是以有言天節，有言人節，有分而論者，有合而論者，故曰者引生氣篇之文以證明之也。】

帝曰：余聞上古聖人，論理人形，列別臟腑，端絡經脈，會通六合，各從其經。氣穴所發，各有處名。谿谷屬骨，皆有所起。分部逆從，各有條理。四時陰陽，盡有經紀。外內之應，皆有表裏。其信然乎？

【`王冰`曰：六合，謂十二經脈之合也。《靈樞經》曰：太陰陽明為一合，少陰太陽為一合，厥陰少陽為一合，手足之脈各三，則為六合也。手厥陰則心包絡脈也。[氣穴]論曰：肉之大會為谷，肉之小會為谿。肉分之間，谿谷之會，以行榮衛，以會大氣。屬骨者，為骨相連屬處。表裏者，諸陽經脈皆為表，諸陰經脈皆為裏。】

【`馬蒔`曰：帝問上古聖人，人有形體則論理之，如《靈樞》[骨度]、[脈度]等篇；人有臟腑則列別之，如《靈樞經》水、腸胃、[海]論等篇；人有經脈則端絡之，如《靈樞》經脈等篇；脈有六合則會通之，如《靈樞》經別篇。有六合使之各從其經。凡氣穴所發，各有其處，且有其名，如本經有[氣穴]論；凡豁谷屬骨，皆有所起，如本經有[氣穴]論、[氣府]論、[骨空]論等篇；分部逆從，各有條理，如本經有[皮部]論等篇；四時陰陽，盡有經紀，如本篇下節所云；外內之應，皆有表裏，如本經[血氣形志]論，有太陰與陽明為表裏之謂。】

【`張志聰`曰：帝言人之臟腑形身，與天之四時陰陽外內相應，惟上古聖人，能論理人形，與天地參合，是以岐伯論天之五方、五氣，五色，五音，地之五行、五味，以應人之五體、五臟、五竅、五志也。六合，謂十二經脈之合也。足太陽與足少陰為一合，足少陽與足厥陰為二合，足陽明與足太陰為三合，手太陽與手少陰為四合，手少陽與手厥陰為五合，手陽明與手太陰為六合者，各從其經正而相通也。氣穴者，經氣所注之穴，有三百六十五穴，以應一歲，而各有定處，各有定名也。谿谷者，大小之分肉，連於骨而生起也。分部者，皮之分部也。皮部中之浮絡，分三陰三陽，有順有逆，各有條理也。言天地之四時陰陽，盡有經緯紀綱，應人形之外內，皆有表有裏也。】

岐伯對曰：東方生風，風生木，木生酸，酸生肝，肝生筋，筋生心。肝主目，其在天為元，在人為道，在地為化。化生五味，道生智，元生神。神在天為風，在地為木，在體為筋，在臟為肝，在色為蒼，在音為角，在聲為呼，在變動為握，在竅為目，在味為酸，在志為怒。怒傷肝，悲勝怒，風傷筋，燥勝風，酸傷筋，辛勝酸。

【`王冰`曰：陽氣上騰，散而為風。風者，天之號令。風為教始，故生自東方。風鼓木榮，則風生木。凡物之味酸者，皆木氣之所生。凡味之酸者，皆先生長於肝。肝生筋，肝之精氣生養筋也。木生火，然肝之木氣內養筋已乃生心也。主目者，目見日明，類齊同也。元謂天色高遠，尚未盛明。道謂道化，以道而化，人則歸從。化謂造化，庶類時育，皆造化者也。萬物生，五味具，皆變化為母而使生成也。智從正化而有，故曰道生智。元冥之內，神處其中，故曰元生神。夫飛揚鼓圻，風之用也，然發而周遠，無所不通，信乎神化而能爾。柔軟曲直，木之性也。在體為筋，束絡連綴而為力也。在臟為肝，其神魂也。道經義曰：魂居肝，魂靜則至道不亂。蒼謂薄青色，象木色也。角謂木音，調而直也。呼謂叫呼，亦謂之嘯。握所以牽就。目所以司見形色。酸可用收斂。怒所以禁非。雖志為怒，甚則自傷。悲則肺金并於肝木，故勝怒也。[宣明五氣]篇曰：精氣并於肺則悲，風勝則筋絡拘急。燥為金氣，故勝木。風酸傷筋，過節也。辛金味，故勝木酸。】

【`馬蒔`曰：此五節，伯詳五臟之通於三才者而對之。見上古聖人所以如上節所云者，以其盡三才之道也。東方主春，陽氣上升，故東方生風。風鼓則木榮，故風生木。木之性曲直作酸，故木生酸。人身之肝屬木，木性屬酸，故酸生肝，諸筋者皆屬於肝，故肝生筋。木主生火，故筋生心。目者肝之竅，故肝主目。又嘗即天地人而統言之，不過一理焉耳。其在天也為元，元者冥漠之稱；其在人也為道，道者共由之理；其在地也為化，化者造物之能。惟地有是化，則品物形而五味生；惟人有是道，則大道彰而明智生；惟天有是元，則元工若而至神生，此可見三才惟一理也。又嘗即前所言者而極推之，其在天五氣為風，在地五形為木，在人五體為筋，在五臟為肝。在五色為蒼，在五音為角，在五聲為呼，在五變為握，在五竅為目，在五味為酸，在五志為怒，名雖萬殊，理無二致，皆屬之於木而已。然本臟之太過者，反有所傷，而惟本臟之所不勝者，為能制之也。故在志為怒，怒太過則傷肝，惟肺金主悲，為能勝怒；在天為風，風氣通於肝則傷筋，惟西方燥金，為能勝風；在味為酸，酸太遇則傷筋，惟西方味辛，為能勝酸。此皆金能剋木，故制其所勝如此。】

【`張志聰`曰：風乃東方春生之氣，故主生風。寅卯屬木，春氣之所生也。地之五行，生陰之五味，故木生酸。陰之所生，本在五味，故酸生肝。此言內之五臟，外之筋骨皮肉，皆收受四時五行之氣味而相生，故曰外內之應皆有表裏也。肝之精氣生筋，筋之精氣生心，內之五臟，合五行之氣，而自相資生也。肝氣通於目，肝和則目能辨五色，故目為肝所主。又言在天之五方五氣，在人之五臟五體，在地之五味五行，皆陰陽變化之為用也。陰陽變化之道，其在天為元。元，幽遠也。元生神，神者陰陽不測之謂。是以在天為六氣，而在地為五行也。其在人為道。道者，陰陽五行不易之理也。道生智。智者，五臟之神志魂魄，因思慮而處物，是以人之五臟，生五神，化五志也。其在地為化。物生謂之化，化生萬物，而五味之美不可勝極也。　按[天元紀]論曰：陰陽不測謂之神。神在天為風，在地為木；在天為熱，在地為火；在天為濕，在地為土；在天為燥，在地為金；在天為寒，在地為水。故在天為氣，在地成形，形氣相感而化生萬物矣。此陰陽不測之變化，是以在天則為風、為熱、為濕、為燥、為寒，在地則為木、為火、為土、為金、為水，在體則為筋、為脈、為肉、為皮毛、為骨，在臟則為肝、為心、為脾、為肺、為腎，在聲則為呼、為笑、為歌、為哭、為呻，在變動則為握、為憂、為噦、為欬、為慄，在竅則為目、為舌、為口、為鼻、為耳，在色則為蒼黃赤白黑，在味則為酸苦甘辛鹹，在音則為宮商角徵羽，在志則為喜怒憂思恐，此皆陰陽應象之神化也。蒼，薄青色，東方木色也。角為木音，和而長也。在志為怒，故發聲為呼，變動臟氣，變動於經俞也。握者拘急之象，筋之證也。目者，肝之官也。酸者，木之味也。肝者將軍之官，故其志在怒，用志太過，則反傷其體，故怒傷肝。悲為肺志，以情勝情也。風傷筋，是能生我者，亦所能害我也。燥屬西方之金氣，四時五行之氣，有相生而有相制也。酸傷筋，是能養我者，亦能傷我也。辛為金味，故能勝酸。金勝木也。】

南方生熱，熱生火，火生苦，苦生心，心生血，血生脾。心主舌，其在天為熱，在地為火，在體為脈，在臟為心，在色為赤，在音為徵，在聲為笑，在變動為憂，在竅為舌，在味為苦，在志為喜。喜傷心，恐勝喜，熱傷氣，寒勝熱，苦傷氣，鹹勝苦。

【`王冰`曰：陽氣炎燥，故生熱。鑽燧改火，惟熱是生，故熱生火。凡物之味苦者，皆火氣之所生，故火生苦。凡味之苦者，皆先生長於心，故苦生心。心生血者，心之精氣生養血也。內養血已，乃生脾土。心別是非，舌以言事，故主舌。在天為熱者，暄暑熾燠，熱之用也。在地為火者，炎上翕赩，火之性也。在體為脈者，通行榮衛，而養血也。其神心。道經義曰：神處心，神守則血氣流通。赤象火色，徵謂火音，和而美也。憂可以成務，楊上善云：心之憂在心變動，肺之憂在肺之志。是則肺主於秋，憂為正也。心主於夏，變而生憂也。舌所以司辨五味也，[金匱真言]論曰：南方赤色，入通於心，開竅於耳。尋其為竅，則舌義便乖，以其主味，故云舌也。苦可用燥泄，喜所以和樂。雖志為喜，甚則自傷。恐則腎水并於心火，故勝喜也。[宣明五氣]篇曰：精氣并於腎則恐，熱勝則喘息促急。寒為水氣，故勝火熱。苦傷氣，以火生也。鹹水味，故勝火苦。林億曰：詳此篇論所傷之旨，其例有三：東方云，風傷筋，酸傷筋；中央云，濕傷肉，甘傷肉，是自傷者也。南方云，熱傷氣；北方云，寒傷血，鹹傷血，是傷己所勝者也。西方云，熱傷皮毛，是被勝傷己。串傷皮毛，是自傷者也。凡此五方所傷，有此三例不同也。】

【`馬蒔`曰：南方主夏，陽氣炎蒸，故生熱。熱極則生火，火性炎上，其味作苦，故火主苦。人心屬火，火性屬苦，故苦生心。諸血者皆屬於心，故心生血。脾屬土，火生土，故血生脾。舌為心之苗，故心主舌。此缺在天為元六句者，緣天地人之大義，盡於上節，餘四節不必重言也。又嘗即前所言者而極推之，其在天五氣為熱，在地五行為火，在人五體為脈，在五臟為心，在五色為赤，在五音為徵，在五聲為笑，在五變為憂，在五竅為舌，在五味為苦，在五志為喜，名雖萬殊，理無二致，皆屬之於火而已。然本臟之太過者，反有所傷，而惟本臟之所不勝者為能制之也。故在志為喜，喜太過者則傷心，惟腎志為恐，為能勝喜。在天為熱，熱勝則傷氣，惟北方之寒，為能勝熱。在味為苦，苦太過則傷氣，惟北方之鹹，為能勝苦。此皆水能剋火，故制其所勝者如此。】

【`張志聰`曰：南方主夏令，故生熱。夫火生熱，今以在天之熱而生火，正陰陽不測之變化。炎上作苦，火生苦味也。苦，心之味也，味為陰，臟亦陰，故味生臟。血乃中焦之汁，奉心神而化赤，故血者神氣也。血生脾，乃由本臟之所生，而生及相生之臟。心氣通於舌，心和則能知五味，故舌乃心之主。風寒暑濕燥火，天之陰陽也，水火土金水火，地之陰陽也。人有五臟，化五氣以生喜怒悲憂恐，人之陰陽也。在天成象，在地成形，人則參天兩地者也。先言體而後言臟者，人稟天地之生氣，自外而內也。赤，南方之火色。徵為火音，和而美也。心志喜，故發聲為笑。心獨無俞，故變動在志。心氣并於肺則憂。舌者，心之官也。苦，火之味也。心中和樂則喜，過於喜則心志自傷。恐為腎志，水勝火也。熱則氣泄，故熱傷氣。寒勝熱者，有亢害則有承制，陰陽五行之自然也。苦乃火味，故亦傷氣，鹹為水味，故勝苦。】

中央生濕，濕生土，土生甘，甘生脾，脾生肉，肉生肺，脾生口。其在天為濕，在地為土，在體為肉，在臟為脾，在色為黃，在音為宮，在聲為歌，在變動為噦，在竅為口，在味為甘，在志為思。思傷脾，怒勝思，濕傷肉，風勝濕，甘傷肉，酸勝甘。

【`王冰`曰：陽氣盛薄，陰氣固升，升薄相合，故生濕也。《易》義曰：陽上薄陰，陰能固之，然後蒸而為雨，明濕生於固，陰之氣也。土濕則固，明濕生也。楊上善云：四陽二陰，合而為濕，蒸腐萬物成土也。土生甘，謂凡物之味甘者，皆土氣之所生。甘生脾，謂凡味之甘者，皆先生長於脾。脾生肉，脾之精氣生養肉也。內養肉已，乃生肺金。脾受水穀，口納五味，故主口。在天為濕，霧露雲雨，濕之用也。在地為土，安靜稼穡，土之用也。在體為肉，復裹筋骨，充其形也。在臟為脾，其神意也。道經義曰：意託脾，意寧則志無散越。黃象土色，宮謂土音，大而和也。噦謂噦噫，胃寒所生。楊上善云：噦，氣忤也。口所以司納水穀，甘可用寬緩也。思所以知遠也。雖志為思，甚則自傷，怒則不思，勝可知矣。脾主肉而惡濕，故濕勝則肉傷。風為木氣，故勝土。濕甘傷肉，亦過節也。酸木味，故勝土甘。】

【`馬蒔`曰：中央主長夏，長夏者，六月建未之月也。四陽盡見，二陰已生，陽上薄陰，陰能固之，蒸而為雨，其濕遂生。濕氣熏蒸，濁者下凝，故濕生土。土氣衝和，故土生甘。五臟唯脾屬土，甘味主之，故甘生脾。脾之所屬者肉，故脾生肉。肺屬金，土生金，故肉生肺。脾化水穀，口實納之，則口為脾竅，故脾主口。又即前所言者而極推之，其在天五氣為濕，在地五行為土，在人五體為肉，在五臟為脾，在五色為黃，在五音為宮，在五聲為歌，在五變為噦，在五竅為口，在五味為甘，在五志為思，名雖萬殊，理無二致，皆屬之於土而已。然本臟之太過者，反有所傷，而唯本臟之所不勝者為能制之也。故在志為思，思太過者則傷脾，惟肝木主怒，為能勝思。在天為濕，濕太過者則傷肉，惟東方之風，為能勝濕。在味為甘，甘太過者則傷肉，唯木味之酸，為能勝甘。此皆木能剋土，故制其所勝者如此。】

【`張志聰`曰：中央主土而灌溉四旁，故生濕。濕生土者，在天為氣，在地成形，以氣而生形也。土主稼穡，稼穡作甘，地食人以五味，甘先入脾，故主生脾。脾之精氣，主生肌肉，肉生肺，謂五行之相生者，以所生之氣而相生也。脾氣通於口，脾和則能知穀味，故脾主口。人之形身臟腑，由五行五氣而生，五氣五行又歸於神化。黃，中央土色也。宮為土音，大而和也。脾志思，思而得之，則發聲為歌。氣逆於肺胃之間，則為噦。胃之上，肺之下，脾之分也，故脾氣變動則為噦。脾者主為衛，使之迎糧，故脾竅在口。甘，土之味也，因志而存變謂之思。脾主運用，故所志在思。思傷脾者，五臟化五氣，以生五志，用志則傷氣，氣傷則臟傷。怒為肝志，故能勝思。脾主肉而惡濕，故濕勝則傷肉。風乃木氣，故勝土濕。甘傷肉，味傷形也。酸乃木味，故勝土之甘。】

西方生燥，燥生金，金生辛，辛生肺，肺生皮毛，皮毛生腎，肺主鼻。其在天為燥，在地為金，在體為皮毛，在臟為肺，在色為白，在音為商，在聲為哭，在變動為欬，在竅為鼻，在味為辛，在志為憂。憂傷肺，喜勝憂，熱傷皮毛，寒勝熱，辛傷皮毛，苦勝辛。

【`王冰`曰：天氣急切，故生燥金，燥有聲則生金。物之味辛者，皆金氣之所生，而味之辛者，皆先生長於肺，故曰金生辛，辛生肺也。肺之精氣，生養皮毛，養皮毛已，乃生腎水。肺藏氣，鼻通息，故主鼻。在天為燥，輕急勁強，燥之用也。堅勁從革，金之性也。在體為皮毛，包藏膚腠，扞其邪也。在臟為肺，其神魄也。魄在肺，魄安則德修壽延。白象金色。商謂金聲，輕而勁也。欬所以利咽喉，鼻所以司呼吸，辛可用散潤。憂，深慮也。雖在志為憂，過則損也。喜則心火并於肺金，故勝憂。熱從火生，能耗津液，故傷皮毛。寒勝熱，陰制陽也。辛傷皮毛，過而招損。苦為火味，故勝金辛。】

【`馬蒔`曰：西方主秋，秋氣急切，故西方生燥金。燥則有聲，故燥生金。金之性從革作辛，凡物之味辛者，皆金氣之所生，故金生辛。人之五臟，惟肺屬金，故辛生肺。肺主身之皮毛，故肺生皮毛。腎主水，金實生之，故皮毛生腎。肺主氣，鼻通氣，故肺主鼻。又嘗即前所言者而極推之，其在天五氣為燥，在地五行為金，在人五體為皮毛，在五臟為肺，在五色為白，在五音為商，在五變為欬，在五竅為鼻，在五味為辛，在五志為憂，名雖萬殊，理無二致，皆屬之於金而已。然本臟之太過者，反有所傷，而惟本臟之所不勝者，為能勝之也。故在志為憂，憂之過者則傷肺，惟心火之喜，為能勝憂在天為燥，燥之過者則熱，熱傷皮毛，惟北方之寒，為能勝熱。在味為辛，辛之過者，則傷皮毛，惟火味之苦，為能勝辛。此皆火能剋金，故制其所勝者如此。】

【`張志聰`曰：西方主秋金之令，故其氣生燥。燥生金，因氣而生形。金生辛，因形而成味，辛生肺，因味而生臟。肺生皮毛，因臟而生形也。肺氣主於皮毛，因金氣而生腎。肺氣通於鼻，肺和則鼻能知香臭，故肺主開竅在鼻。在天為氣，在地成形，此為燥為金之有異也。形氣相感而化生萬物，人為萬物之靈，在體為皮毛，在臟為肺者，感天地之形氣而化生也。白，肺金之色也。商，西方之音，輕而勁也。肺志在悲，故發聲為哭。臟氣變動，則及於喉而為欬，鼻者肺之竅，辛者金之味也。精氣并於肺則憂，過則損也。喜則氣散，故能勝憂鬱。秋令燥熱，反傷皮毛，嚴肅之令復，則炎爍之氣消，故寒勝熱。氣主皮毛，辛散氣，故傷皮毛。火味勝金，故苦勝辛。】

北方生寒，寒生水，水生鹹，鹹生腎，腎生骨髓，髓生肝，腎主耳。其在天為寒，在地為水，在體為骨，在臟為腎，在色為黑，在音為羽，在聲為呻，在變動為慄，在竅為耳，在味為鹹，在志為恐。恐傷腎，思勝恐，寒傷血，燥勝寒，鹹傷血，甘勝鹹。

【`王冰`曰：陰氣凝冽，故生寒。寒氣盛凝，變為水。物之味鹹者，皆水氣之所生，凡味之鹹者，皆生長於腎，故曰水生鹹，鹹生腎。腎之精氣，生養骨髓，養骨髓已，乃生肝木。腎屬北方，位居幽暗，聲入故主耳。在天為寒，凝清慘冽，寒之用也。在地為水，清潔潤下，水之用也。在體為骨，端直貞幹，以立身也。在臟為腎，其神志也。腎藏志，志營則骨髓滿實。黑象水色，羽謂水音，沉而深也。呻，吟聲也。慄，謂戰慄，甚寒大恐而悉有之。耳，所以司聽五音。鹹可用柔軟。恐所以懼惡，恐而不已，則內感於腎，故傷腎也。《靈樞經》曰：恐懼而不解，則傷精，明感腎也。思深慮遠，則見事源，故勝恐，寒則血凝，傷可知也。燥從熱生，故勝寒也。食鹹而渴則傷血。甘土味，故勝水鹹。】

【`馬蒔`曰：北方主冬，冬時陰氣凝冽，故北方生寒。寒則水氣濡潤，故寒生水。水性潤下作鹹，凡物之味鹹者，皆水氣之所生，故水生鹹。腎主水，鹹性屬水，故鹹生腎。腎主身之骨髓，故腎生骨髓。肝主木，水生之，故髓生肝。腎屬北方，位居幽隱，聲入則通，故腎主耳。又嘗即前所言者而極推之，其在天五氣為寒，在地五行為水，在人五體為骨，在五臟為腎，在五色為黑，在五音為羽，在五聲為呻，在五變為慄，在五竅為耳，在五味為鹹，為五志為恐，名雖萬殊，理無二致，皆屬之於水而已。然本臟之太過者，反有所傷，而唯本臟之所不勝者為能制之也。故在志為恐，恐之過者則傷腎，惟脾土之思為能勝恐：在天為寒，寒之過者則傷血，惟燥從熱生者為能勝寒；在味為鹹，鹹之過者則傷血，惟五味之甘為能勝鹹。此皆土能剋水，故制其所勝者如此。】

【`張志聰`曰：北方主水，故生寒也。寒生水者，形生氣而氣生形也。水味鹹，故鹹生於水，而味之鹹者主生養腎，腎之精氣，生長骨髓，腎之精髓，復生肝木，言五臟之相生由天之五氣，地之五味之所生也。腎氣通於耳，腎和則耳能聞五音，故腎氣所主在耳。五方生五氣，五氣生五行，五行生五味，五味生五體五臟者，言人本天地之形氣而生成也。其在天為寒，在地為水，在體為骨，在臟為腎者，言天地人之成象成形，皆本於陰陽不測之變化也。為黑為羽者，色聲有陰陽也。呻者，伸也。腎氣在下，故聲欲太息而伸出之。慄，戰慄貌，寒水之氣變也。腎開竅於耳，鹹水之味也。腎藏志，而為作強之官，故慮事而時懷惕厲，恐懼而不解則傷精。思慮深則處事精詳，故勝恐。寒甚則血凝泣，故傷血。燥主秋熱之令，故能勝寒。鹹走血，過食鹹則傷血矣。甘為土味，故能勝鹹。王子芳問曰：風傷筋，濕傷肉，以本氣而傷本體也。在心則曰熱傷氣，在腎則曰寒傷血者，何也？曰：氣為陽，血為陰；火為陽，水為陰。心主火而為熱，腎主水而為寒，是以熱傷氣而寒傷血者，同氣相感也。下文曰：陰陽者，血氣之男女也。水火者，陰陽之徵兆也。心腎為水火陰陽之主宰，故所論雖與別臟不同，而亦是本氣自傷之意也。`莫子晉`問曰：五方註釋，曷多不同？曰：陰陽之道，變化無窮，是以五方之經文，亦少有差別，愚故引經註經，各盡其義，學者引而伸之，總不外乎陰陽之大道也。】

故曰：天地者，萬物之上下也；陰陽者，血氣之男女也；左右者，陰陽之道路也；水火者，陰陽之徵兆也；陰陽者，萬物之能始也。故曰：陰在內，陽之守也；陽在外，陰之使也。

【`王冰`曰：觀其復載，而萬物之上下可見矣。夫陰主血，陽主氣；陰主女，陽主男。故曰：陰陽者血氣之男女。陰陽間氣，左右循環，故左右為陰陽之道路。使觀水火之氣，則陰陽徵兆可知矣。萬物之能始，謂能為變化生成之元始也。陰靜，故為陽之鎮守；陽動，故為陰之役使。】

【`馬蒔`曰：夫由上文四時五方之所生所屬所傷所勝者之類觀之，亦不外乎天地陰陽五行之妙而已，故此節首以故曰承之。上下者，每歲司天為天，在泉為地，而為萬物之上下也。萬物生於陽，成於陰，而自人言之，血為陰，氣為陽。故男為陽，而不專有氣且有血，陽中有陰也；女為陰，而不專有血且有氣，陰中有陽也。則陰陽在人，即有血有氣之男女也，而萬物可類推矣。言水火之寒熱，彰信陰陽之先兆也。又言陰陽者，萬物之所以成其始也，而能成其終也可推矣。夫天地陰陽之妙如此，自人身而言之，有陰氣焉，乃所謂營氣也；有陽氣焉，乃所謂衛氣也。營氣者由中焦之氣，陽中有陰者，隨上焦之氣，以降於下焦而生此陰氣，故謂之曰營氣。《靈樞》[營衛生會](衛氣)篇所謂營氣出於中焦，又曰清者為營是也。然陰性精專，必隨宗氣以同行於經隧之中，故曰陰在內，所以為陽之守也。陽氣者，由下焦之氣，陰中有陽者，隨中焦之氣，以升於上焦而生此陽氣，故謂之曰衛氣。《靈樞》[營衛生會](衛氣)篇所謂衛氣出於下焦，又曰濁者為衛是也。然陽性慓悍，不隨宗氣行，而自行於各經皮膚分肉之間，故曰陽在外，所以為陰之使也。其升降之妙，無非天地陰陽之理，故人身陰陽之氣，其符合者如此。】

【`張志聰`曰：天覆於上，地載於下，天地位而萬物化生於其間也。陰陽之道，其在人則為男為女，在體則為氣為血，在天地六合東南為左，西北為右。陰陽二氣，於上下四旁，晝夜環轉，而人之陰陽，亦同天地之氣，晝夜循環，故左右為陰陽之道路。天一生水，地二生火。火為陽，水為陰。水火有形，故為陰陽之徵兆。乾知大始，坤以簡能，而生萬物，故曰萬物之能始也。陰靜於內，陽動於外，陰陽動靜而萬物化生。上文論天地陰陽之氣，運用於上下四旁，此復言陰陽之氣，又有外內之所主也。在天地，則天包乎地之外；其在人，則陽為陰之衛也。】


★ 素問·陰陽應象大論篇第五下

帝曰：法陰陽奈何？
岐伯曰：陽勝則身熱，腠理閉，喘粗，為之俛仰，汗不出而熱，齒乾以煩寃，腹滿死，能冬不能夏。陰勝則身寒，汗出身常清，數慄而寒，寒則厥，厥則腹滿死，能夏不能冬。此陰陽更勝之變，病之形能也。 【 為，去聲。俛，同俯。乾，音干。寃，烏員切。能，音耐。數，音朔。】

【`王冰`曰：陽勝故能冬，熱盛故不能夏。厥謂厥逆。陰勝故能夏，寒甚故不能冬。】

【`馬蒔`曰：夫人身之陰陽，有同于天地之陰陽，則人之善養者，當法天地之陰陽也。蓋營衛和平，斯無偏勝之病，若營氣不足，衛氣有餘，則陽勝。陽勝則身熱，熱則腠理閉，喘息粗，氣不得平，故身俛仰。腠理閉，故汗不出而熱。陽明熱盛，故齒乾。熱內蒸，故煩寃，至腹滿而死。蓋熱極成脹也。冬則寒盛，夏則熱盛，今陽勝而諸熱皆盛，所以耐冬不耐夏也。若營氣有餘，衛氣不足，則陰勝，陰勝則身冷而腠理開，開則冷汗出，身常清冷，數慄而寒，寒則厥而腹滿死，蓋寒極亦能成脹也。夏則熱盛，冬則寒盛，今陰勝而諸寒皆盛，所以耐夏不耐冬也。】

【`張志聰`曰：此帝欲明天地陰陽之氣，而為調治之法也。陽勝乃火熱用事，故身熱。熱在表則腠理閉，熱在裏則喘粗。陰勝在腹則為之俯，陽勝在背則為之仰。陽勝於周身，則汗不出而熱也。腎主精液，齒乾精液竭矣。心主血液，煩寃，血液枯矣。腹滿，中焦之生氣絕矣。此陽熱偏勝之死證。然能苟延於冬，而不能幸免於夏，蓋言人之陰陽，又配合天地四時之陰陽而為生死也。陰勝則陽虛，故汗出，陰寒在表則身常清，在裏則數慄而寒也。四肢為諸陽之本，表裏俱寒則四支厥冷，四肢厥冷則腹虛滿矣。乃陰寒偏勝之死證。得夏月之陽熱，尚可救其陰寒，此陰陽之變，能為形身作病也。】

【`高士宗`曰：按以下岐伯所答如陽勝則身熱，陰勝則身寒，乃陰陽偏勝之為害也。如能知七損八益，是能調養吾身中之陰陽損益，而不能為邪所傷也。如人之右耳目不如左明，左手足不如右強，乃法象天地四方之盛虛也。如賢人上配天以養頭，下象地以養足，中傍人事以養五臟，乃取法天地以養人也。如天氣通於肺，地氣通於嗌，風氣通於肝，雷氣通於心，是天地之氣而應象於人。如暴氣象雷，逆氣象陽，是人之氣而應象於天地也。如善用鍼者，從陰引陽，從陽引陰，是取法陰陽之道，而為用鍼之法。如善診者，察色按脈，先別陰陽，是取法陰陽之理而為診視之法也。如高者因而越之，其下者引而竭之，陽病治陰，陰病治陽，是審別陰陽而為救治之法也。此篇論天地陰陽五方五行之氣，以應人之形身臟腑，至於診治調養，亦皆取法乎陰陽，故曰陰陽應象大論。】

帝曰：謂此二者奈何？
岐伯曰：能知七損八益，則二者可調。不知用此，則早衰之節也。年四十而陰氣自半也，起居衰矣；年五十體重，耳目不聰明矣；年六十陰痿，氣大衰，九竅不利，下虛上實，涕泣俱出矣。故曰知之則強，不知則老，故同出而名異耳。智者察同，愚者察異。愚者不足，智者有餘。有餘則耳目聰明，身體輕強，老者復壯，壯者益治。是以聖人為無為之事，樂恬惔之能，從欲快志於虛無之守，故壽命無窮，與天地終。此聖人之治身也。

【`王冰`曰：調謂順天癸性，而治身之血氣精氣也。用謂房色，女子以七七為天癸之終，丈夫以八八為天癸之極，然知八可益，知七可損，則各隨氣分修養天真，終其天年以度百歲。內耗故陰減，中乾故氣力始衰。《靈樞經》曰：人年四十，腠理始疏，榮華稍落，髮斑白。由此節言之，亦起居衰於欲也。五十衰之漸，六十則衰之甚矣。知謂知七損八益，全形保性之道。同謂同於好欲，異謂異其老壯之名。智者察同欲之間而能性道，愚者察形容別異，方乃效之。自性則道益有餘，方效則治生不足，何也？先行故有餘，後學故不足也。夫保性全形，蓋由知道之所致，故曰：道者不可斯須離，可離非道，此之謂也。聖人不為無益以害有益，不為害性而順性，故壽命長遠，與天地終。`庚桑楚`曰：聖人之於聲色滋味也，利於性則取之，害於性則損之，此全性之道。】

【`馬蒔`曰：帝問陰陽偏勝者病，何以調之？伯言營衛者，即人身之陰陽，營衛不足，當以人身同類之陰陽益之。故能知七損八益，則陰陽偏勝者，可以調和。蓋女子以二七為天癸之始，男子以二八為天癸之始，惟于七者損之，八者益之，即[生氣通天]論所謂凡陰陽之要，陽密乃固是也。則吾之衛氣不至於衰，而彼之陰氣有以助吾之營氣，二者可調矣。苟不知用此，則是早衰之節耳。何也？人年四十以至六十，年以漸而高，則體以漸而病，故曰能早知七損八益之法，則身體自強，不知此者，年已徒老。故陰陽之要，人所同然，而或強或老，其名則異，正以智者察同，方其未老而圖之，故智者則有餘，而耳目聰明，身體輕強，老者復壯，壯者益治矣。彼愚者察異，必待已老而圖之，故愚者不足，而不及智者遠矣。然此乃調陰陽偏勝之術耳，惟聖人則不然。無為之事則為之，恬惔之能則樂之，守其虛無，而從欲快志於其中，故壽命無窮，與天地終，此乃聖人之治身也，固不至於陰陽偏勝，而亦無假於七損八益之知者矣。】

【`張志聰`曰：女子以七為紀，男子以八為紀。七損八益者，言陽常有餘而陰常不足也。然陽氣生於陰精，知陰精之不足而無使其虧損，則二者可調，不知陰陽相生之道，而用此調養之法，則年未半百而早衰矣。男子以八為期，故四十而居半。陰氣，腎氣精氣也。陰氣漸虛，則起居倦矣。經曰：腎虛、肝虛、脾虛，皆令人體重煩寃。又曰：液脫者，骨肉屈伸不利。年五十而精液血液皆虛，是以體重而不輕便也。精氣虛而不能并於上，則耳目不聰明矣。人年六十，已逾七八之期，天癸竭腎氣大衰，而陰事痿矣。九竅為水注之氣，精水竭而精氣衰，則九竅為之不利也。精竭於下，水泛於上，而涕泣俱出矣。[解精微]論曰：精神去，目涕泣出。苟知七損八益，而能固守其精，則陰陽俱益，而筋骨壯強，不知陰陽所生之原，以欲竭其精，以耗散其真，至半百而衰老矣。同出而名異者，謂神氣生於陰精，故同出於天乙之真，而有精氣神三者之異名耳。智者省察其陰陽同出與天真，不妄作勞，則陽完而陰亦內固矣。精神內守，則陰盛而氣亦外強，知陰陽之交相生固，則精氣常為有餘。愚者止知名之有異，如煩勞則陽氣外張，而不知精亦內絕，如逆之傷腎，則春陽之氣亦無所資生，不知陽為陰之固，陰為陽之根，而精氣恆不足矣。若有餘則陽氣充而耳目聰明，精血足而身體強健，精神完固，能卻老而全形，壯者益充滿而平治也。雖然，治世之聖人，與逸世之真人，至人不同，壽僅可以百數，然亦有修身之道，壽命無窮，與天地終始。行所無事，則外不勞形，內無思想，恬惔虛無，則精神內守，真氣從之，其知道者，亦歸於真人。】

【`王子芳`曰：調此二者，重在七損，故曰陰氣自半，曰體重，曰陰痿。夫起居動作為陽，耳目九竅為陽，曰起居衰矣，曰耳目不聰明，九竅不利，自陰虛而衰及於陽也。】

天不足西北，故西北方陰也，而人右耳目不如左明也。地不滿東南，故東南方陽也，而人左手足不如右強也。
帝曰：何以然？
岐伯曰：東方陽也，陽者其精并於上，并於上則上明而下虛，故使耳目聰明，而手足不便也。西方陰也，陰者其精并於下，并於下則下盛而上虛，故其耳目不聰明，而手足便也。故俱感於邪，其在上則右甚，在下則左甚，此天地陰陽所不能全也，故邪居之。

【`王冰`曰：在上故法天，在下故法地。夫陰陽之應天地，猶水之在器也，器圓則水圓，器曲則水曲，人之血氣亦如是，故隨不足則邪氣留居之。】

【`馬蒔`曰：此言人身之形體，無非象乎天地，始如上文所謂法陰陽者有由也。人以耳目為上體也，凡右耳目不如左耳目之聰明者，何也？亦以頭象乎天而已。蓋天位乎上，其形體東南雖滿，而西北不足，故西北方陰也。左耳目屬東南為陽，右耳目屬西北為陰，今天不足西北，宜乎人之右耳目不如左耳目之聰明也。人以手足為下體也，凡左手足不如右手足之強者何也？亦以身象乎地而已。蓋地位乎下，西北雖滿而東南不滿，故東南方陽也。右手足屬西北為陰，左手足屬東南為陽，今地不滿東南，宜乎人之左手足不如右手足之強也。然此乃天地陰陽之氣使然耳。東方者陽也，陽者其精氣上升而并於上，并於上則人稟天地之氣者，上明而下虛，故天足東南，左耳目宜聰明也，地不滿東南，左手足宜不便也。西方者陰也，陰者其精氣下降而并於下，并於下則人稟天地之氣者，下盛而上虛，故天不足西北，右耳目宜不聰明也，地滿西北，右手足宜便也。故使在上之頭在下之手足者，俱感於邪，其在上者，則右耳目之病甚，以天不足西北也，其在下者，則左手足之病甚，以地不滿東南也。凡曰甚者，以天地之陰陽所不能全也，故邪居之者為尤甚耳。由此觀之，則人之形體無非與天地相參也，其所以法陰陽者如此。】

【`張志聰`曰：此言天地陰陽之所不能全，惟其陰陽精氣運行，故能生長收藏，化生萬物。其在人亦當配天地以養頭足，勿使邪氣居之。天不足西北者，陽中之陰不足也，故西北方陰也。而人之右耳目不如左明也，左為陽而右為陰，陰不足於上也。地不滿東南者，陰中之陽不足也，故東南方陽也。而人左手足不如右強也，右為陰而左為陽，陽不足於下也。天有精，地有形，東方陽也，其精氣上升而并於上，并於上則上盛而下虛，故使人之耳目聰明而手足不便也。西方陰也，其精氣下降而并於下，并於下則下盛而上虛，故其人之耳目不聰明而手足便也。此以天地之左右而言也。以人之形身論之，其在上則右虛，在下則左虛，是天地陰陽之所不能全，而人身亦有左右之不足也。上文言天地左右之上下，此言人身上下之左右。】

【`王子芳`曰：上篇論陽氣生於陰精，此復言天有精，而精氣上下交并，是陰精又生於天也。】

故天有精，地有形，天有八紀，地有五里，故能為萬物之父母。清陽上天，濁陰歸地，是故天地之動靜，神明為之綱紀，故能以生長收藏，終而復始。惟賢人上配天以養頭，下象地以養足，中傍人事以養五臟。天氣通於肺，地氣通於嗌，風氣通於肝，雷氣通於心，谷氣通於脾，雨氣通於腎。六經為川，腸胃為海，九竅為水注之氣。以天地為之陰陽，陽之汗，以天地之雨名之；陽之氣，以天地之疾風名之。暴氣象雷，逆氣象陽。故治不法天之紀，不用地之理，則災害至矣。 【 裏，當作理。嗌，音益。】

【`王冰`曰：陽為天，降精氣以施化；陰為地，布和氣以成形。五行為生育之井里，八風為變化之綱紀，八紀謂八節之紀，五里謂五行化育之里。陽天化氣，陰地成形，五里運行，八風鼓坼，收藏生長，無替時宜，夫如是故能為萬物變化之父母也。所以能為萬物之父母者，何以有是清濁之升降也？清陽上天，濁陰歸地，然其動靜誰所主司？蓋由神明之綱紀爾。上文曰，神明之府，此之謂也。生長收藏，終而復始，神明之運，乃能如是，頭員故配天，足方故象地，人事更易，五臟遞遷，故從而養也。肺居高，故天氣通；嗌次下，故地氣通。風生木，故通肝，雷象火之有聲，故通心；谷空虛，脾受納，故通谷；腎主水，故通雨氣；六經流注不息，故通川；腸胃受納，故通海也。《靈樞經》曰：胃為水穀之海是也。清明者，象水之內明；流注者，象水之流注。以人事配象，則近指天地以為陰陽，汗泄於皮腠者，是陽氣之發泄爾，然其取類於天地之間，則雲騰雨降而相似也。故曰，陽之汗，以天地之雨名之。陽氣發散，疾風飛揚，故以應之。暴氣鼓擊，雷霆震驚，故以象之。逆氣陵上，陽氣亦然，故象陽。背天之紀，違地之理，則大紀反作，五氣更傷，真氣既傷，則災害之至可知矣。】

【`馬蒔`曰：此承上文而極言之，見人之一身，無非象乎天地，而人之治身者，當法天地也。故在上為天，其氣至精，在下為地，其體成形，天有八節之紀，地有五行之理，故天以精，地以形，形氣相感而化生萬物，所以為萬物之父母。其清陽則上於天，其濁陰則歸於地，陰陽升降，即天地之動靜也，是故天地之動靜，有神明存焉，以為之綱紀，即首章所謂神明之府者是也。故能以生長收藏乎萬物，終而復始，循環無端也。惟賢人者，以頭象乎天也，乃上配天以養其頭；以足象乎地也，乃下象地以養其足；以五臟在人身之中也，乃中傍人事而修之以養五臟。通三才以善養其身，非賢人不能也。然人所同與天地者，不甯惟是。人之五臟，七通於喉嚨，其氣至清，吾人之聲音，從此而發。《靈樞》[憂恚無言]篇少師曰：喉嚨者，氣之所以上下者也。俗云氣喉是也。此喉在前，通於五臟，凡聲音之出入，有會厭以為之開闔，若飲食入於咽喉者，經此而過，亦賴會厭以為之遮閉，唯肺為五臟之華蓋，而上天之氣至清者也，乃於吾肺而相通焉。人之六腑，上通於咽喉，咽喉者即嗌也，吾人之飲食，從此而入。《靈樞》[憂恚無言]篇少師曰：咽喉者，水穀之道路也。俗云食喉是也。名曰嗌。此喉在後，通於六腑，唯咽喉為水穀之道路，而地氣至濁者也，乃於此嗌而相通焉。足厥陰肝經，屬木，上文曰，風生木，木生酸，酸生肝。又曰，在天為風，在地為木，在臟為肝。此天之風氣所以通於肝也。雷為火，心亦屬火，雷主有聲，而心之聲為笑，亦主有聲，此天之雷氣所以通於心也，谷至空虛。脾能運化其所納，此地之谷氣，所以能通於脾也。雨為水，腎亦主水，此天之雨氣，所以通於腎也。手有三陽三陰經，足有三陽三陰經，各有六經也。手之陽經，白手走頭，陰經自腹走手，足之陽經，自頭走足，陰經自足走腹，如川之流，脈絡貫通，此六經之所以為川也。胃為倉廩之官，凡物從此而藏，猶海之藏垢納汙，小腸為受盛之官，大腸為傳道之官，此腸胃之所以為海也。頭有七陽竅，下有二陰竅，人身止有此九竅耳，有此九竅，則氣從此洩，猶水之流注而不閉也。又以天地之陰陽，為吾身之陰陽而論之，人之有汗，乃陽氣之發泄，是即陽之汗也。陽氣者，衛氣也。其可名以天地之雨乎？人有陽氣，發散通達，其可名以天地之疾風乎？、張子《正蒙》云：陽在外者不得入，則周旋不舍而為風，人有暴戾之氣，鼓擊有聲，其可以象天之雷乎？《正蒙》曰：陽在內者不得出，則奮擊而為雷霆。人有逆氣，其氣必上，天之陽氣，上積而升，其可以象天之陽乎？夫人之一身，通於天地者如此，故凡治身者，當法天之紀，用地之理可也，否則災害至矣。】

【`張志聰`曰：天有所生之精，地有所成之形，天有八方之綱紀，地有五行之道理，其精氣交通於九州八方之外，故能為萬物生長之父母，又非止於上下之交并而已。然天地之體位，雖有東西南北之不足，而神明為之綱紀，故能以生長收藏，終而復始，化生萬物。神明者，生五氣化五行者也，惟賢人上配天以養耳目之聰明，下象地以養腰以下之不足，節五味，適五志，以養五臟之大和，雖有賊邪而勿能居之矣。此篇曰聖人，曰賢人，謂惟聖賢能法則天地，逆從陰陽，恬惔虛無，精神內守，可使益壽無有終極之時，而皆歸於真人也。夫肺臟屬乎乾金，位居至高，而主周身之氣，故與天氣相通，此復言非唯頭之上竅通乎天，從腰以下以象地，而五臟六腑九竅六經，皆與天地之氣相通，惟賢人能法天之紀，用地之理，以治身，故災害不能及也。嗌乃胃腑之門，主受濕濁之氣以入胃，故與地氣相通。[太陰陽明]篇曰：喉主天氣，嗌主地氣。風生木，木生肝，外內之氣相通也。雷，火之發聲也，心為火臟，氣相感召，故與心相通。脾為土臟，而主司轉運。谷氣，山谷之通氣也，故與脾氣相通。腎為水臟，雨氣寒水之氣也，故通腎。六經，手足三陰三陽之經脈也，外內環轉，如川流之不息，故為川。腸胃受盛水穀，如海之無所不容，又胃為水穀之海，而外合海水，腸為受盛之官，故皆為海。精氣通上竅，濁水出下竅，故曰九竅為水注之氣。陰陽者，天地之道也，以天地之道，通吾身之陰陽，汗出於陰液，由陽氣之宣發，故曰陽加於陰謂之汗。雨乃地之陰濕，亦由天氣之所化施，故可方人之汗。風出於地之隧谷，陽氣發於裏陰，以疾風名之者，言陽氣之行身有道，無少逆滯者也。氣暴如雷火之發，氣逆如陽熱之勝，此復言陽氣之如風行於上下四旁，無暴無逆也。是故人之陰陽，通乎天地者也。夫天有八紀，地有五里，苟為治而不取法天地之陰陽，則災害至矣。】

故邪風之至，疾如風雨。故善治者治皮毛，其次治肌膚，其次治筋脈，其次治六腑，其次治五臟。治五臟者，半死半生也。故天之邪氣，感則害人五臟；水穀之寒熱，感則害於六腑；地之濕氣，感則害皮肉筋脈。

【`王冰`曰：至謂至於身形。治皮毛，止於萌也。治肌膚，救其已生。治筋脈，攻其已病。治六腑，治其已甚。治五臟，治其已成。神農曰：病勢已成，可謂半愈。然初成者獲愈，固久者伐形。故治五臟者，半死半生也。其四時之氣，八正之風，皆天邪也。[金匱真言]論曰：八風發邪以為經風，觸五臟，邪氣發病。故天之邪氣，感則害人五臟。熱傷胃及膀胱，寒傷腸及膽氣，故感則害於六腑。濕氣勝則榮衛之氣不行，故感則害於皮肉筋脈。】

【`馬蒔`曰：此承上文而言，善治邪者，圖之貴早，正以天地之邪各有所害，而不得不治之也。故邪風之至於人身也，猶之風雨之速，即[上古天真]論之虛邪賊風，[風]論云風者善行而數變也。其至由皮毛而入肌膚，入筋脈，入六腑，入五臟，其行甚速也。善治者，方其入皮毛時，即從皮毛而治之；其次者，則從肌膚而治之；又其次者，則從筋脈而治之；又其次者，則從六腑而治之；又其次者，則從五臟而治之。但治五臟者，邪已入深，猝難為力，誠半死而半生也。上文言天氣通於肺，肺為五臟之華蓋，言肺則五臟皆通矣，故天之邪氣，感則害人五臟，凡風寒暑濕燥火皆是也。上文言地氣通於嗌，由嗌而入，乃六腑也，故水穀之寒熱，感則害人六腑，蓋水穀雖所以養生，而凡寒熱之非時失宜，皆足以傷人也。[太陰陽明]論岐伯曰：濕者下先受之。《靈樞》[邪氣臟腑病形]篇岐伯曰：身半以下者，濕中之也。又[小鍼解]云：清氣在下者，言清濕地氣之中人也，必從足始。故地之濕氣，感則害人皮肉筋脈。夫邪之傷人也不同，其行為至速者無異，人可以治之不早也哉？】

【`張志聰`曰：天之邪氣，始傷皮毛，由皮毛而至肌肉筋脈，由筋脈而入於臟腑，故如風雨之驟至，而易入於內也。獨言風者，風為百病之長，而能開發皮腠。夫陽氣者，衛外而為固也。天之陽邪，始傷皮毛氣分，故善治者，助陽氣以宣散其邪，不使內入於陰也。邪在皮毛，留而不去，則入於肌膚矣，肌膚尚屬外之氣分，亦可使邪從外解，故其治之次也。邪在肌膚，留而不去，則入於經絡矣，經脈內連臟腑，外絡形身，善治者知邪入於經，即從經而外解，不使內干臟腑，此為治之法，又其次也。治六腑者，《金匱要略曰》，經絡受邪入臟腑，為內所因，邪入於經，留而勿治，則入於裏矣，故止可從腑而解。治五臟者，五臟之脈屬臟絡腑，六腑之脈屬腑絡臟，臟腑經氣，連絡相通，邪入於內，而又不從腑解，則干及於臟矣。邪在五臟經氣之間，尚可救治而生，如干臟則死矣，故曰半死半生也。夫皮膚氣分為陽，經絡血分為陰，外為陽，內為陰，腑為陽，臟為陰，邪在陽分為易治，邪在陰分為難治，此論為治之道，當取法乎陰陽也。天之邪氣，由形表而入於裏陰，故感則害人五臟，水穀入胃，寒溫不適，飲食不節，而病生於腸胃，故感則害人六腑。清濕地氣之中人也，必從足始，故感則害人皮肉筋脈。夫臟為陰，腑為陽，筋脈血分為陰，皮肉氣分為陽，天地之邪，有陰有陽，水穀之氣，有熱有寒，而病人之形身臟腑，亦有陰陽之別也。】

故善用鍼者，從陰引陽，從陽引陰，以右治左，以左治右，以我知彼，以表知裏，以觀過與不及之理，微得過，用之不殆。

【`王冰`曰：凡此皆深明用鍼之法也。】

【`馬蒔`曰：此言善鍼者之有法也。上文言由皮毛而漸入臟腑，則在外為表，在內為裏，在表為陽，在裏為陰。善用鍼者，知陽病必行於陰也，故從陰以引之而出于陽，知陰病必行於陽也，故從陽以引之而入於陰。《難經》六十七難曰：五臟募皆在陰，而俞在陽者何謂也？然。陰病行陽，陽病行陰，故令募在陰，俞在陽。此乃指背腹為陰陽，特一端耳，然鍼法之從陰引陽，從陽引陰，不止於此。《靈樞》終始、禁服、[四時氣]篇人迎脈盛為陽經病，則瀉陽補陰；氣口脈盛為陰經病，則瀉陰補陽。補瀉施而陰陽和，亦從陰引陽，從陽引陰法也。凡人身經絡，左與右同，我與彼同，表與裏同，故以右治左，以左治右，以我知彼，以表知裏，如[繆刺]論以邪之入於經者為巨刺，流溢於大絡而生奇病者為繆刺。繆刺者，以左取右，以右取左。其所謂大絡者，十五絡也；巨刺者，正刺也；繆刺者，與經脈異處也。凡病之邪氣盛，則實者失之太過；正氣奪，則虛者失之不及。當觀過與不及之理，所見精微，而知其病在何經，則施以用鍼之法，庶不至於危殆矣。】

【`張志聰`曰：此言用鍼者，當取法乎陰陽也。夫陰陽氣血外內左右交相貫通，故善用鍼者，從陰而引陽分之邪，從陽而引陰分之氣，病在左者取之右，病在右者取之左，以我之神，得彼之情，以表之證，知裏之病，觀邪正虛實之理而補瀉之，見病之微萌，而得其過之所在，以此法用之，而不至於危殆矣。】

善診者察色按脈，先別陰陽。審清濁，而知部分；視喘息，聽音聲，而知所苦；觀權衡規矩，而知病所主；按尺寸，觀浮沉滑濇，而知病所生。以治無過，以診則不失矣。

【`王冰`曰：別於陽者，則知病處，別於陰者，則知死生之期。清濁謂察色之青赤黃白黑。部分謂臟腑之位，可佔候處。聽音聲，謂聽聲之宮商角徵羽。視喘息，謂候呼吸之長短也。權也者，所以察中外；衡也者，所以定高卑；規也者，所以表柔虛；矩也者，所以明強盛。故善診之用必備見焉。所主者，謂應四時之氣所主生病之在高下中外也。浮脈者，浮於手下也。沉脈者，按之乃得也。滑脈者，往來易。濇脈者，往來難。故審尺寸，觀浮沉，而知病之所生以治之也。有過無過，皆以診之，則所主治無誤失也。】

【`馬蒔`曰：此言善診者之有法也。診，視驗也，必察其色，以色者神之所形也。按其脈，以脈者血之府也。先別其病之或在陰經，或在陽經，復審其面之氣色清濁，而知其病之在部分者何經。如《靈樞》[五色]篇黃帝曰：庭者首面也，闕上者咽喉也，闕中者肺也，下極者心也，直下者肝也，肝左者膽也，下者脾也，方上者胃也，中央者大腸也，挾大腸者腎也，當腎者臍也，面王以上者小腸也，面王以下者膀胱子處也，顴者肩也，顴後者臂也，臂下者手也，目內眥上者膺乳也，挾繩而上者背也，循牙車以下者股也，中央者膝也，膝以下者脛也，當脛以下者足也，巨分者股裏也，巨屈者膝臏也，此五臟六腑肢節之部也。沉濁為內，浮澤為外，黃赤為風，青黑為痛，白為寒，黃而膏潤為膿，赤甚者為血，痛甚為攣，寒甚為皮不仁。視其喘息，聽其音聲，而知其病候之所苦者何經，如肝聲呼，音應角，調而直，音聲相應則無病，角亂則病在肝；心聲笑，音應徵，和而長，音聲相應則無病，徵亂則病在心；脾聲歌，音應宮，大而和，音聲相應則無病，宮亂則病在脾；肺聲哭，音應商，輕而勁，音聲相應則無病，商亂則病在肺；腎聲呻，音應羽，沉而深，音聲相應則無病，羽亂則病在腎也。觀權衡規矩而知病時之所主者何經，如[脈要精微]論云：春應中規，言陽氣柔軟如規之圓也。夏應中矩，言陽氣強盛如矩之方也。秋應中衡，言陰升陽降，高下必平。冬應中權，言陽氣居下，如權之重也。按其尺寸，觀脈之浮沉滑濇，而知病脈之所生以治者何經，如[平人氣象]論言：欲知寸口太過與不及，以診諸病。《靈樞》[論疾診尺]篇可以診尺知病之類。然此乃有病之人也。及無病者而皆診以知之，則不至於有所失矣。】

【`張志聰`曰：夫色為陽，血為陰，然色有陰陽，而脈有陰陽，故善診者，察色按脈，當先審別其陰陽也。夫色有清明，有濁暗，五色之見於面也，各有部分，審清濁則知病之從來，知部分則知病之所在。《金匱要略》曰：息搖肩者心中堅，息引心中上氣者欬，息張口短氣者肺痿唾沫。又曰：吸而微數，其病在中焦，實也，當下之則愈，虛者不治。在上焦者其吸促，在下焦者其吸遠，此皆難治。呼吸動搖振振者不治。又曰：病人語聲寂然喜驚呼者，骨節間病。語聲喑喑然不徹者，心膈間病。語聲啾啾然細而長者，頭中病。[平脈]篇曰：病人欠者，無病也；脈之而呻者，病也。言遲者，風也；搖頭者，裏痛也。裏實護腹，如懷卵物者，心痛也。此以望聞而知其病之所苦也。觀權衡規矩而知病所主者，觀四時所應之脈，而知病之所主為何臟也。按尺寸而知病所生以治者，寸主在上為陽，尺主在下為陰，浮為在表為陽，沉為在裏為陰，滑主氣為陽，濇主血為陰，審脈之上下表裏氣血，而知病之生於陰生於陽，而以法治之也。夫診有五過。診無差誤，則治之不失矣。】

故曰：病之始起也，可刺而已，其盛可待衰而已。故因其輕而揚之，因其重而減之，因其衰而彰之。

【`王冰`曰：可刺，以輕微也。若病盛取之，毀傷真氣，故其盛者，必可待衰。夫輕者發揚則邪去，重者節減而去之，或因病氣衰攻令邪去，則真氣堅固，血色彰明。】

【`馬蒔`曰：此言善治者之有序也。方知病之始起也，其邪未盛，可即刺之，而病自已。其邪盛者，可待其勢之既衰以刺之，而病亦已。夫病之始起而刺之即已，所謂因其病勢之輕而發揚之耳。如下文，其在皮者汗而發之，及其盛而必待其衰，所謂因其病勢之重而漸減之也。至於末後，則病勢既衰，當因其邪氣之衰，而使正氣之彰，斯則初中末三治之法，所謂初則發攻，中則調和，末則收補者是也。治病者可不知哉？然本節雖言用鍼，而用藥之理，亦不外是也。】

【`張志聰`曰：此以下言治病者，亦當取法乎陰陽也。夫鍼石所以治外者也，病之始起，尚在於外，故可刺而已。其病盛者，勿去其鍼，待其衰而後已。言始起在外，在陽，盛則在裏，在陰也。病之始起，則輕而淺，久則重而深，故因其輕而發揚之，因其重而少減之，因其病勢少衰而彰逐之，蓋病之盛者不可急逆。經曰：微者逆之，盛者從之，避其來銳，擊其惰歸。此之謂也。】

形不足者，溫之以氣，精不足者，補之以味。

【`王冰`曰：氣謂衛氣，味謂五臟之味也。《靈樞經》曰：衛氣者，所以溫分肉而充皮膚，肥腠理而司開闔，故衛氣溫則形分足矣。[上古天真]論曰：腎者主水，受五臟六腑之精而藏之，故五臟盛乃能瀉。由此則精不足者，補五臟之味也。】

【`馬蒔`曰：此言用藥者之不偏也。上文曰味歸形，形食味，則形不足者，當溫之以味也而茲曰溫之以氣。上文曰氣歸精，精食氣，則精不足者，當補之以氣也，而茲曰補之以味。正以上文又曰味傷於形，則傷於味者，亦能傷形也。而味不可以無氣，故戒之曰，形不足者當溫之以氣，毋專用味焉可也。所謂獨陰不生者是也，如用陰味之藥，必兼以陽氣之藥。上文又曰，氣傷精，則偏於氣者，亦能傷精也，而氣不可以無味。故戒之曰，精不足者當補之以味，毋專用氣焉可也。所謂孤陽不成者是也。如用陽氣之藥，必兼以陰味之藥。王註以氣為衛氣者非。蓋溫之以氣，以衛氣為解，則補之以味，豈人身亦有味乎？然氣為陽，故曰溫。味為陰，故曰補。神聖之立身有法也如是。】

【`張志聰`曰：形謂形體肌肉，精謂五臟之陰精。夫形歸氣，氣生形，溫熱氣勝者，主補陽氣，故形不足者，當溫之以氣。五臟，主藏精者也，五味入口，各歸所喜，津液各走其道，故五味以補五臟之精。《靈樞經》曰：諸部脈小者，血氣皆少，其陰陽形氣俱不足，勿以鍼，而當調以甘和之藥可也。是不足者，不可妄用其鍼，當溫補其氣味。】

其高者，因而越之；其下者，引而竭之；中滿者，瀉之於內；其有邪者，漬形以為汗；其在皮者，汗而發之；其慓悍者，按而收之；其實者，散而瀉之。審其陰陽，以別柔剛，陽病治陰，陰病治陽，定其血氣，各守其鄉。血實宜决之，氣虛宜𤙲引之。 【 漬，資賜切。慓，必遙切。悍，音汗。】

【`王冰`曰：越謂越揚也，引謂泄引也，內謂腹內，邪謂氣邪之氣。風中於表，則汗而發之，皮在外，故汗發泄。其氣候疾利者，則按而收斂之。實則散瀉者，陽實則發散，陰實則宣瀉也。陰曰柔，陽曰剛，所謂從陰引陽，從陽引陰，以右治左，以左治右者也。鄉謂本經之氣位，决謂决破其血，𤙲讀為導，導引則氣行條暢也。】

【`馬蒔`曰：此舉治病之法也。𤙲當作掣。病之在高者，因而越之，謂吐之使上越也，病之在下者，引而竭之，謂疏之使下竭也。如濕在下，宜利小便之義。中滿者，瀉之於內，謂蓄積有餘，腹中脹滿，當從而瀉之也。如《靈樞》[脹]論謂：五臟六腑皆有脹，而言無問虛實，工在疾瀉。但今之醫工，不敢言瀉，而病人恐瀉，致使中滿之疾，綿延日久，經絡閉塞而死。噫！與其瀉遲而死，孰若瀉早而愈？故《靈樞》疾瀉之旨深哉！其有邪者，當從而汗之，而其汗頗多，其形似漬也。蓋以邪之在皮者，當汗而發之耳。即上文所謂善治者治皮毛是也。其慓悍者，謂邪氣慓悍疾利，既按摩以散之，而復有以收之，使正氣不散也。其有實者，謂有形如積塊之類，當散而瀉之，蓋上文之中滿來必有形也。而此為痞滿之類。審其病之在陰在陽，以別其邪之為柔為剛。《難經》十難以五臟之邪相干為剛，以六腑之邪相干為柔。蓋陽經為腑，邪始感故為柔；陰經為臟，邪入深故為剛。然陽病必行於陰，故陽病治陰，則從陰以引於陽，而陽病可去。陰病必行於陽，故陰病治陽，則從陽以引於陰，而陰病可去。凡六經血氣，或血多氣少，或血少氣多，或氣血皆少，或氣血皆多，各守其鄉，其血實者宜疏決之，謂破去其血，如決水之義，其氣虛者，宜掣引之，謂導引其氣，使至於條暢。如此則治病之法盡矣。】

【`張志聰`曰：人有三部，在上為陽，在下為陰。病在胸膈之上者，因其上而發越之；其在胷腹之下者，因其下而引去之；其在中者，宜從內而瀉洩之。此言病之有上下陰陽而治之有法也。漬，浸也。古者用湯液浸漬取汗，以去其邪，此言有邪之在表也。邪在皮毛，取汗而發散之。氣之悍利者，宜按摩而收引。陽實者宜散之，陰實者宜瀉之。此言病之有表裏陰陽，而治之亦有法也。陰陽者，天之道也；剛柔者，地之道也；參合天地之氣者，人之道也。如感天之陽邪，則當治人之陰氣，陰氣盛而陽熱之邪自解矣。如感天之陰邪，則當治人之陽氣，陽氣盛而陰寒之邪自散矣，此邪正陰陽之各有對待而善治者之有法也。如邪在氣分，則當守其陰血，而勿使邪入於陰；如邪在血分，則當守其陽氣，而勿使陰邪傷陽。定其血分氣分之邪，而各守其部署。蓋陽邪傷氣，陰邪傷血，氣血內守則邪不敢妄侵，此即上文對待之意也。經曰：邪之所凑，其正必虛。實者邪氣實，而虛者正氣虛也。血實者決之使行，氣虛者掣之使升，蓋陽氣發原於下也。上節言各守其陰陽氣血，使邪之不敢妄傳，此復言邪在血分，而血實者宜行血以驅邪，邪在氣分，而氣虛者宜提掣陽氣以助正，此又邪正對待之一法也。按此篇論天地人之陰陽相應，而鍼石診治，亦皆法乎陰陽。故曰，天地者，萬物之上下也，陰陽者，血氣之男女也。蓋陰陽之在人為男為女，在身為氣為血，故末結其氣血焉。】


# 陰陽離合
★ 素問·陰陽離合論篇第六

【`馬蒔`曰：陰陽者，陰經陽經也。其義論離合之數，故名篇，此與《靈樞》[根結]篇相為表裏。】

黃帝問曰：余聞天為陽，地為陰；日為陽，月為陰。大小月三百六十日成一歲，人亦應之。今三陰三陽，不應陰陽，其故何也。
岐伯對曰：陰陽者，數之可十，推之可百；數之可千，推之可萬；萬之大不可勝數，然其要一也。 【 三數字，俱上聲。】

【`王冰`曰：人以四時五行運於內，故應天。其要一，謂離合也。陰陽雖不可勝數，然其要妙以離合推步，悉可知之。】

【`馬蒔`曰：此言天地陰陽之數無窮，而人身必應之也。帝問天為陽，地為陰，而一歲之中，日象陽，月象陰，月有大小，積至三百六十日以成一歲，而人亦應之，今人手有三陰三陽，足有三陰三陽，亦當與天地之陰陽相應，而茲有不應者，何也？伯言天地之陰陽，數為至賾，其始也，數之可十，推之則可百；其既也，數之可千，推之則可萬；至千萬之大，有不可勝數，然數之不可勝數者離也，析而言之也。其數之萬而千，百而十者合也，統而言之也。其為要則一也，豈有人之三陰三陽，而不應天地之陰陽也哉？】

【`張志聰`曰：按此篇論三陰三陽之氣，皆出於地之陰，出則為陽，合則歸陰，與天地定位日月呈象之陰陽不同，故帝設此問，而名曰陰陽離合論也。[陰陽繫日月]論曰：天為陽，地為陰，日為陽，牙為陰。其合之於人，腰以上為天，腰以下為地，故足之十二經脈，以應十二月。月生於水，故在下者為陰。手之十指以應十日。日主火，故在上者為陽。曰大小月三百六十日成一歲，人亦應之，與日月論文義相同。夫陰陽者，有名而無形，不可勝數，然其要道歸於一也。《易》曰一陰一陽之謂道。】

【`莫子晉`曰：天地定位，日月運行，寒暑往來，陰陽出入，總歸於太極一炁之所生。】

天覆地載，萬物方生，未出地者命曰陰處，名曰**陰中之陰**。則出地者命曰陰中之陽。陽予之正，陰為之主。故生因春，長因夏，收因秋，藏因冬。失常則天地四塞。陰陽之變，其在人者，亦數之可數。 【 塞，入聲。末數字，上聲。】

【`王冰`曰：處陰之中，故曰陰處。形未動出，是則為陰。以陰居陰，故曰陰中之陰。形動出者，是則為陽。以陽居陰，故曰陰中之陽。陽施正氣，萬物方生，陰為主持，羣形乃立。春夏為陽，故生長，秋冬為陰，故收藏。若失其常道，則春不生，夏不長，秋不收，冬不藏。夫如是則四時之氣閉塞，陰陽之氣無所運行矣。天地陰陽雖不可勝數，在於人形之用者，則數可知之。】

【`馬蒔`曰：此承上文而言萬物之生，必本於陰陽，遂推人身之陰陽，亦數之有可數也。天覆乎上，而其氣下降，地載於下，而其氣上升，則萬物在其中者，於是乎生長收藏也。方其未出地者，地之下為陰，處於陰之中，命曰陰處，又名曰陰中之陰；及其出於地而生者，地之上為陽，似當命曰陽處，然亦不離乎陰也，命曰陰中之陽。陽施正氣而萬物以生，陰為主持而羣形乃立，故生長收藏，因於四時，而未始失其常也。使四時之氣失其常，則天地之氣為之四塞，此乃陰陽之變，不可勝數，而其在於人，則數之可數，豈有三陰三陽，而不應天地之陰陽者乎？】

【`張志聰`曰：天覆地載，萬物方生，言有天地然後萬物生焉。然天地之化育萬物，由四時之陰陽出入，而能生長收藏，為萬物之終始。未出地者命曰陰處，言處於陰中，而為陰中之陰，則出地者為陽，其名曰陰中之陽，言從陰中所出而為陽也。向明處曰正，予，我也，言在地之氣，乃陰中之陰，故陰為之主，以我所主之氣，而向明處欲出者為陽，故曰：陽，予之正也。如聖人南面而立，前曰廣明，乃室之向明處也；後曰太衝，乃陰為之主也。是以三陽皆根起於陰。生長收藏者，地之陰陽也，春夏秋冬者，天之陰陽也。此復言地氣之出入，又因天氣之四時，而為之生長收藏，此天地陰陽離合之常理，失常則天地四時之氣皆閉塞矣。夫天有陰陽，地有陰陽，三陰三陽之氣，雖出於地，而又當與天之陰陽相交，天地之陰陽，數之可十可百，推之可千可萬。陰陽之變，其在人者，亦不可勝數也。如人之身半以上為陽，身半以下為陰，手之十指為陽，足之十二經脈為陰，背為陽，腹為陰，左為陽，右為陰，外為陽，內為陰，腑為陽，臟為陰，與三陰三陽相應也。】

帝曰：願聞三陰三陽之離合也。
岐伯曰：聖人南面而立，前曰廣明，後曰太衝。太衝之地，名曰**少陰**；少陰之上，名曰**太陽**。太陽根起於至陰，結於命門，名曰**陰中之陽**。中身而上，名曰**廣明**；廣明之下，名曰**太陰**；太陰之前，名曰**陽明**，陽明根起於厲兌，名曰**陰中之陽**。厥陰之表，名曰**少陽**，少陽根起於竅陰，名曰**陰中之少陽**。是故三陽之離合也，太陽為開，陽明為闔，少陽為樞。三經者不得相失也，搏而勿浮，命曰一陽。

【`王冰`曰：南方丙丁，火位主之。陽氣盛明，故曰大明。響明治物，故聖人南面而立。《易》曰：相見乎離，蓋謂此也。然在人身中，則心臟在南，故謂前曰廣明；衝脈在北，故謂後曰太衝。然太衝者，腎脈與衝脈，合而盛大，故曰太衝，太衝之地，名曰少陰，此正明兩脈相合而為表裏也。少陰之上名曰太陽者，腎臟為陰，膀胱腑為陽，陰氣在下，陽氣在上，此為一合之經氣也。《靈樞經》曰：足少陰之脈者，腎脈也，起於小指之下，斜趨足心。又曰：足太陽之脈者，膀胱脈也，循京骨至小指外側。由此故少陰之上名太陽也。至陰，穴名，在足小指外側。命門者，藏精光照之所，則兩目也。太陽之脈，起於目，而下至於足，故根於指端，結於目也。又曰：命門者，目也。以太陽居少陰之地，故曰陰中之陽。夫天為陽，地為陰，腰以上為天，腰以下為地，分身之旨，則中身之上，屬於廣明，廣明之下屬太陰，又心廣明。臟下則太陰脾臟也。胃為陽明脈，行在脾脈之前，脾為太陰脾，行於胃脈之外。又曰：足太陰之脈者，脾脈也，起於大指之端，循指內側白肉際，過核骨後上內踝前廉上腨內循胻骨之後。足陽明之脈者，胃脈也，下膝三寸而別以下入中指外間。故太陰之前名陽明也。厲兌，穴名，在足大指次指之端，以陽明居太陰之前，故曰陰中之陽。膽少陽脈行肝脈之分外，肝厥陰脈行膽脈之位內。又曰：足厥陰之脈者，肝脈也，起於足大指聚毛之際，上循足跗上廉。足少陽之脈者，膽脈也，循足跗上出小指次指之端。故厥陰之表名少陽也。厥陰，穴名，在足小指次指之端，以少陽居厥陰之表，故曰陰中之少陽。離謂別離應用，合謂配合於陰，別離則正位乎三陽，配合則表裏而為臟腑矣。開闔樞者，言三陽之氣，多少不等，動用殊也。夫開者，所以司動靜之基。闔者，所以執禁固之權，樞者，所以主動轉之微。由斯殊氣之用，故此三變之也。若三經之至搏擊於手，而無輕重之異，則止可謂一陽之氣，無復有三陽差降之為用也。】

【`馬蒔`曰：此言足三陽經有離合之數也。帝問人身有三陰經，有三陽經，分之而為各經，合之而為表裏，其離合何如？伯以足之三陽言之，其曰聖人南面而立者，蓋對君而言也。然雖曰聖人，而眾人形體亦猶是耳。在前者名曰廣明，廣明者心也，心位南方，火位主之，陽氣盛明，故曰廣明。前者，上也；廣者，大也；上，南方也。入之形體，以心胷為前為南，以腰腎為後為北，衝脈在後，名曰太衝者，腎脈與衝脈，合而盛大，故曰太衝。[骨空]論云：衝脈者，起於氣衝。則比所謂太衝者，正此衝脈也。按[上古天真]論亦稱曰：太衝蓋尊之之辭，非足厥陰肝經之太衝穴也。太衝之地，名曰少陰，少陰者，腎也。少陰之上，名曰太陽，太陽者，膀胱也。太陽經脈之行，其根起於足小指外側之至陰，結於命門。《靈樞》[根結]篇岐伯曰，太陽根於至陰，結於命門。命門者，目也，即所謂睛明穴也。故太陽名曰陰中之陽，蓋言為足少陰經之陽經也。夫然則足之太陽，與足少陰為表裏也可知矣。上文曰，前曰廣明，是中身而上，名曰廣明，然廣明之下，名曰太陰，太陰者，脾也。太陰之前，名曰陽明，陽明者，胃也。胃脈行腹中任脈之旁，計在三行，而脾脤行在胃脈之旁，計在四行，則太陰之前名曰陽明者可推也。不惟經脈為然，其胃之形體居中，脾居右旁，其前後亦猶是也。陽明經脈之行，其根起於足次指端之厲兌，名曰陰中之陽，蓋言為足太陰經之陽經也。《靈樞》[根結]篇岐伯曰：陽明起於厲兌，結于顙大。顙大者，鉗耳也。鉗耳者，頭維穴也。夫然則足之陽明，與足太陰相為表裏也可知矣。厥陰者，肝也。厥陰之表名曰少陽，少陽者膽也。少陽經脈之行，其根起於足四指端之竅陰，名曰陰中之少陽，蓋言為足厥陰經之陽經也。　《靈樞》[根結]篇岐伯曰：少陽根於竅陰，結於窻籠，窻籠者，耳中也。耳中者，聽宮也。是故三陽經之離合也，其離有太陽、陽明、少陽之分，然太陽者三陽也，為陽之表，其義曰開。陽明者二陽也，為陽之中，其義曰闔。少陽者，一陽也。為陽之裏，其義曰樞。非樞則無所立，非闔則無所入，非開則無所出，誠離之不能以無合也，此三陽經之所以不得相失也。其脈搏擊於手，脈宜主浮，然勿至太浮，彼此相似方為一體，雖有三陽之分，而不得有三陽之異，其實名之曰一陽也。一陽者，脈之皆為陽也，所謂三陽之離合者如此。】

【`張志聰`曰：離則為三陰三陽，合則為一陰一陽。南面者人君聽治之位，故曰聖人，然人皆面南而背北，左東而右西，以聖人而推及於萬民也。南面為陽，故曰廣明。背北為陰，故曰太衝。太衝乃陰血之原，位處下焦，上循背裏，是以三陰以太衝為主。太衝所起之地，為足少陰之處，少陰與太陽合，陽出於陰，故在陰之上。太陽經脈之根，起於至陰。《靈樞》[根結]篇曰：太陽結於命門，命門者目也，陽明結於顙大，顙大者鉗耳也；少陽結於窻籠，窻籠者耳中也。太陰結於太倉，少陰結於廉泉，厥陰結於玉英。身半以上，天氣主之；身半以下，地氣主之。陽出於陰，從下而上，故中身而上名曰廣明。先以前面為陽，此復以中身而上為陽。太陰主中土，而為陰中之至陰，故位居廣明之下。太陽與陽明合，並主中土，故位居太陰之前。厲兌乃足陽明經脈之所起，太陽之氣在上，故曰少陰之上。兩陽合明曰陽明，在二陽之間而居中土，故曰太陰之前。厥陰處陰之極，陰極於裏，則生表出之陽，故曰厥陰之表。蓋以前為陽，上為陽，表為陽也。曰上、曰前、曰表者，言三陽之氣也。曰至陰、厲兌、竅陰者，言三陽之經脈也。手足十二經脈，主三陰三陽之氣，在經脈則分為三陰三陽，在氣相搏，命曰一陰一陽耳。竅陰乃少陽，主初生之氣，故名陰中之少陽。三陽之氣，皆出於陰，故曰陰中之陽，而止論足之三經也。陰陽之氣，分而為三陰三陽，故有開闔樞也。太陽者，巨陽也，為盛陽之氣，故主開；陽明合於二陽之間，故主闔；少陽乃初出之氣，故主樞。開闔者，如戶之扉，樞者，扉之轉柱也，舍樞不能開闔，舍開闔不能轉樞。是以三經者不得相失也。開主外出，闔主內入，樞主外內之間，若搏於中而勿浮，則合而為一陽矣。】

帝曰：願聞三陰。
岐伯曰：外者為陽，內者為陰。然則中為陰，其衝在下，名曰**太陰**。太陰根起於隱白，名曰**陰中之陰**。太陰之後名曰**少陰**，少陰根起於涌泉，名曰**陰中之少陰**。少陰之前名曰**厥陰**，厥陰根起於大敦，陰之絕陽，名曰**陰之絕陰**。是故三陰之離合也，太陰為開，厥陰為闔，少陰為樞。三經者不得相失也，搏而勿沉，名曰**一陰**。

【`王冰`曰：外者為陽，內者為陰，言三陽為外運之離合，三陰為內用之離合也。衝脈在脾之下，故言其衝在下。《靈樞經》曰：衝服者，與足少陰之絡，皆起於腎下，上行者過於胞中。由此衝脈之上，太陰位也。隱白，穴名，在足大指端，以太陰居陰，故曰陰中之陰。少陰者，臟位及經脈之次也。太陰，脾也。少陰，腎也。脾臟之下，近後則腎之位也。又曰：足太陰之脈，起於大指之端，循指內側及上內踝前廉上腨，內循䯒骨後，足少陰之脈，起於小指之下，斜趨足心，出於然骨之下，循內踝之後以上腨內。由此則太陰之下，名少陰也。涌泉，穴名，在足心下，踡指宛宛中。厥陰，亦臟位及經脈之次也。少陰，腎也。厥陰，肝也。腎臟之前，上則肝之位也。又曰：足少陰脈循內踝之後，上腨內廉，足厥陰脈，循足跗上廉，去內踝一寸，上踝八寸，交出太陰之後上膕內。由此故少陰之前，名厥陰也。大敦，穴名，在足大指之端，三毛之中也。兩陰相合，故曰陰之絕陽。厥，盡也，陰氣至此而盡，故名曰陰之絕陰。開闔樞者，亦氣之不等也。林億曰：開折則倉廩無所輸，隔洞者取之太陰。闔折則氣㢮而善悲，悲者取之厥陰。樞折則脈有所結而不通，不通者取之少陰。沉，言殊見也，陽浮亦然。若經氣應至無沉浮之異，則悉可謂一陰之氣，非復有三陰差降之殊用也。】

【`馬蒔`曰：此言足三陰經有離合之數也。言在外者為陽經，則在內者為陰經。然則人身之中半當為陰經，其衝脈則在下，而居衝脈之上者脾也，脾者名曰太陰。太陰經脈之行，其根起於足大指內側之隱白，結於太倉，名曰陰中之陰，蓋言為陰經中之太陰也。夫然，則太陰為足陽明之陰經也可知矣。脾之下為腎，故太陰之後名曰少陰，少陰者腎也。少陰經脈之行，其根起於足之涌泉，結於廉泉，名曰陰中之少陰，蓋言為陰經中之少陰也。夫然，則少陰為足太陽之陰經也可知矣。腎之前，近上則為肝，故少陰之前名曰厥陰，厥陰者肝也。厥陰經脈之行，其根起於足大指端之大敦穴，結於玉英，玉英即任脈經玉堂穴，乃陰經中之絕陽。絕陽者純陰也，名曰陰之絕陰。絕陰者，盡陰也，所謂厥者盡也。夫然，則厥陰為少陽少陰經也可知矣，是故三陰經之離合也，其離者有太陰、少陰、厥陰之分。然太陰者三陰也，為陰之外，其義為開，厥陰者一陰也，為陰之盡，其義為闔；少陰者二陰也，為陰之中，其義為樞。非樞則無所主，非闔則無所入，非開則無所出，誠離之不能以無合也，此三陰經之所以不得相失也。其脈搏擊於手，脈宜主沉，然勿至太沉，彼此相似，方為一體，雖有三陰之分，而不得有三陰之異，其實名之曰一陰也。一陰者，脈之皆為陰也，所謂三陰之離合者如此。】

【`張志聰`曰：陽氣出而主外，陰氣升而主內，陰陽二氣，皆出于下，陰氣出而在內，是以中為陰，其所出之太衝在下，而衝之上名曰太陰。衝脈為十二經脈之原，故三陰三陽，皆以太衝為主。太陰根起於隱白，故為陰中之至陰。中為陰，故曰後，曰前，言陰氣出於下，而並處於裏之中也。少陰乃一陰初生之氣，故為陰中之少陰。少陰主水，厥陰主水生之木，故在少陰之前。大敦，足厥陰肝經所出之井穴，陰在下，故論足之三陰也。十一月一陽初生，厥陰主十月，為陽之盡，故曰陰之絕陽。兩陰交盡名曰厥陰，故為陰之絕陰。太陰者，三陰也，為陰之盛，故主開。厥陰為兩陰之交盡，故主闔。少陰為一陰之初生，故主樞。陰氣從下而出在內之中搏，聚而勿沉，命為一陰也。陽氣主浮，故曰勿浮；陰氣主沉，故曰勿沉。蓋三陽之氣，開闔於形身之外內；三陰之氣，開闔於內之前後。故曰陽在外，陰之使也；陰在內，陽之守也。】

陰陽𩅞𩅞，積傳為一周，氣裏形表而為相成也。 【 𩅞作衝。】

【`王冰`曰：𩅞𩅞，言氣之往來也。積，謂積脈之動也。傳，謂陰陽之氣流傳也。夫脈氣往來，動而不止，積其所動，氣血循環，應水下二刻而一周於身，故曰積傳為一周也。然榮衛之氣，因息游布，周流形表，拒捍虛邪，中外主司，互相成立，故言氣裏形表而為相成也。】

【`馬蒔`曰：此承上文而言陰陽雖有離合，然必𩅞𩅞往來，始自手太陰肺，行手陽明大腸，足陽明胃，足太陰脾，手太陽小腸，手少陰心，足太陽膀胱，足少陰腎，手厥陰心包絡，手少陽三焦，足少陽膽，足厥陰肝。積傳至於水下二刻為一周身，水下百刻為五十周於身，其脈氣則行於裏，其形體則表於外，而陰陽離合之際，實有相成之妙，尚何人之陰陽，有不合於天地之陰陽哉？】

【`張志聰`曰：陰氣積於內，陽氣傳於外，日出而陽氣始生，日中而陽氣隆，日晡而陽氣衰，日入而陽氣內歸於陰，一晝夜而為之一周。陰氣開闔於裏，陽氣出入於形表，而為陰陽離合之相成也。】

# 陰陽
★ 素問·陰陽別論篇第七

【`馬蒔`曰：此言陰經陽經及陰脈陽脈，皆當知所分別，故名篇。】

黃帝問曰：人有四經十二從，何謂？
岐伯對曰：四經應四時，十二從應十二月，十二月應十二脈。

【`王冰`曰：經謂經脈，從謂順從，春脈弦，夏脈洪，秋脈，冬脈沉，謂四時之經脈也。從謂天氣順行十二辰之分，故應十二月也。十二月謂春建寅卯辰，夏建巳午未，秋建申酉戌，冬建女子丑之月也。十二脈謂手三陰三陽，足三陰三陽之脈也，以氣數相應，故參合之。】

【`馬蒔`曰：此即前篇人有陰陽合於天地之陰陽之意也。四經者，肝心肺腎為四經，而不言脾者，寄旺於四經之中也。十二從者，手有三陰三陽，足有三陰三陽，而十二經脈之行，相順而不悖也。伯言四經應春夏秋冬之四時，十二從應十二月，蓋以十二月正應十二脈也。應十二月者，春建寅卯辰，夏建巳午未，秋建申酉戌，冬建亥子丑。應十二脈者，春應肝膽，夏應心與小腸，秋應肺與大腸，冬應腎與膀胱，而辰戌丑未之月，則合四經而兼之脾與胃也。】

【`張志聰`曰：四經者，春脈鉤，夏脈弦，秋脈毛，冬脈石，四時之經脈，以應四時之氣也。十二從者，手足三陰三陽之氣，從手太陰順行至足厥陰也。應十二月者，手太陰應正月寅，手陽明應二月卯，足陽明應三月辰，足太陰應四月巳，手少陰應五月午，手太陽應六月未，足膀胱應七月申，足少陰應八月酉，手厥陰應九月戌，手少陽應十月亥，足少陽應十一月子，足厥陰應十二月丑。十二脈者，六腑六臟之經脈也，三陰三陽之氣，以應歲之十二月，十二月復應有形之十二脈也。此篇論分別陰陽以知死生，故曰[陰陽]別論。】

脈有陰陽，知陽者知陰，知陰者知陽。凡陽有五，五五二十五陽。所謂陰者真臟也，見則為敗，敗必死也。所謂陽者，胃脘之陽也。別於陽者，知病處也；別於陰者，知死生之期。三陽在頭，三陰在手，所謂一也。別於陽者，知病忌時，別於陰者，知死生之期。謹熟陰陽，無與眾謀。

【`王冰`曰：五陽謂五臟之陽氣也。五臟應時，各形一脈，一脈之內，包總五臟之陽，五五相乘，故二十五陽也。五臟為陰，故曰，陰者真臟也。見者，謂肝脈至中外急，如循刀刃責責然，如按琴瑟弦；心脈至堅而搏，如循薏苡子累累然；肺脈至大而虛，如以毛羽中人膚；腎脈至搏而絕，如以指彈石辟辟然；脾脈至弱，而乍數乍疏。夫如是脈見者皆為臟敗神去，故必死也。胃脘之陽，謂人迎之氣也，察其氣脈動靜大小，與脈口應否也。胃為水穀之海，故候其氣而知病處。人迎在結喉兩旁，脈動應手，其脈之動常左小而右大，左小常以候臟，右大常以候腑。夫陽者衛外而為固，然外邪所中，別於陽則知病處。陰者藏神而內守，若考真正成敗，別於陰則知病者死生之期。頭為人迎，手為氣口，兩者相應，俱往俱來，若引繩小大齊等者，名曰平人，此所謂一也。氣口在手魚際之後一寸，人迎在結喉兩旁一寸五分，皆可以候臟腑之氣，誠能識氣定期，故知病忌，審明成敗，故知死生之期。謹量氣候，精熟陰陽，病忌之准可知，生死之疑自决，正行無惑，何用眾謀議也。】

【`馬蒔`曰：此言合。經分陰陽，乃診脈者，當別其陰陽也。言脈分陰陽諸經，知陽經者當知陰經，知陰經者當知陽經，正以陰陽離合相為表裏也。如《靈樞》[經脈]篇診肺脈之盛者，則寸口大三倍於人迎，診大腸之盛者，則人迎大三倍於寸口；診肺脈之虛者，則寸口反小於人迎；診大腸之虛者，則人迎反小於寸口之類。凡陽經有五，正以一腑之中，包藏五腑之脈，故五五有二十五陽。由此推之，則一臟之中，包藏五臟之脈，亦五五有二十五陰。所謂陰經者，五臟之真脈也。真臟來現，其臟已敗，敗者必至於死也。所謂陽經者，乃胃脘之陽也。蓋胃為五臟六腑之大主，雖有五五二十五陽之異，而實不外乎胃脈之見耳，必吉者為有胃氣，而凶則無胃氣也。人惟分別陽經，有病者，則知其生病之處，分別陰經，有病者，則知其生死之期，即[陰陽應象]論所謂其次治六腑者，未必至死，而其次治五臟者，誠半死半生也。故生死之期可決耳。然知之似有不同。陰陽本無二致，即如手之三陽，自足走頭，手之三陰，自胷走手，表裏無間，一而已矣。故能分別陽經者，不但知病之處，抑亦知病所忌之時。分別陰經者，真可以知生死之期。謹熟此分別陰陽之法，無與眾人謀之，而為其所惑也。此節陰陽，言陰經陽經。】

【`張志聰`曰：十二經脈，乃臟腑陰陽配合，故知陽者可以知陰，知陰者可以知陽，能知陰陽，可別死生。夫胃脘之陽，資養五臟，五臟相生而各有五，是以五五二十五陽也。此以胃氣臟真，而分別其陰陽也。五臟為陰，臟者藏也，神藏而不外見者也，如無陽和之胃氣，而真臟之脈見，見則臟氣為敗，敗必死也。所謂二十五陽者，乃胃脘所生之陽氣也。胃脘者中焦之分，主化水穀之精氣，以資養五臟者也。夫四時之脈，春弦、夏洪，秋浮、冬沉，長夏和緩。五臟之脈，肝弦、心洪、脾緩、肺濇、腎沉。如春時之肝脈微弦而長，心脈微弦而洪，脾脈微弦而緩，肺脈微弦而濇，腎脈微弦而沉。夏時之肝脈微洪而弦，心脈微洪而大，脾脈微洪而緩，肺脈微洪而濇，腎脈微洪而沉。四時五臟，皆得微和之胃氣，故為二十五陽也。能別陽和之胃氣，則一有不和。便可知病處。能別真臟之陰脈，則知肝脈至者期十八日死，心脈至者九日死也。此論真臟為陰，胃氣為陽，與上下文論經脈之陰陽不同也。三陽在頭，三陰在手，此復論十二經脈之陰陽也。手足三陽之脈，手走頭而頭走足，故曰三陽在頭，手足三陰之脈，足走腹而腹走手，故曰三陰在手也。十二經脈，雖有手足陰陽之分，然皆一以貫通，手太陰肺脈交于手陽明大腸，大腸交足陽明胃，胃交足太陰脾，脾交手少陰心，心交手太陽小腸，小腸交足太陽膀胱，膀胱交足少陰腎，腎交手厥陰心包絡，包絡交手少陽三焦，三焦交足少陽膽，膽交足厥陰肝，肝復交于手太陰肺，故所謂一也。能別於陽之脈證者，知一陽二陽三陽之發病，及陽結之為病也。至於三陽搏鼓，三日死；二陽俱搏，十日死。別於陽者，知所病之證及死忌時也。別於陰之脈者，知一陰二陰三陰之發病，及肝之心，心之肺，以至於陰搏之死證，此論別手足三陰三陽之脈證也。所謂陰陽者，胃脘之陽，真臟之陰，手足之三陽，手足之三陰也。言審別陰陽之脈，謹熟之於心，應之於手，無與眾相謀論也。此總結上文之意。】

所謂陰陽者：去者為陰，至者為陽；靜者為陰，動者為陽；遲者為陰，數者為陽。 【 數，音朔。】

【`王冰`曰：凡此言脈動之中也。】

【`馬蒔`曰：此言脈體分陰陽，亦診脈者所當知也。凡脈有去來，故即去至而陰陽分；脈有動靜，故即動靜而陰陽分；脈有遲速，故即遲速而陰陽分。其法有如此者。以此而別陰經陽經之病，則臟腑表裏，眾不能惑，凡病處忌時死生之期昭然矣。此節陰陽，言陰脈陽脈也。】

【`張志聰`曰：此審別十二經脤之陰陽也。夫藏為陰，腑為陽，手足之陰陽，乃六臟六腑之經脈，故當以脈之來去動靜遲數而分別其陰陽。】

凡持真脈之臟脈者，肝至懸絕急，十八日死；心至懸絕，九日死；肺至懸絕，十二日死；腎至懸絕，七日死；脾至懸絕，四日死。

【`王冰`曰：真脈之臟脈者，謂真臟之脈也。十八日，金木成數之餘也。九日者，水火生成數之餘也。十二日者，金火生成數之餘也。七日者，水土生數之餘也。四日者，木生數之餘也。故[平人氣象]論曰：肺見庚辛死，心見壬癸死，肝見丙丁死，腎見戊己死，脾見甲乙死者以此。如是者皆至所期，不勝而死也。何者？以不勝剋賊之氣也。】

【`馬蒔`曰：上文言陰者真臟也，見則為敗，敗必死矣，又言別於陰者，知死生之期，此遂以五臟真脈見者，而決其死期也。[平人氣象]論曰：肝見庚辛死，心見壬癸死，肺見丙丁死，腎見戊己死，脾見甲乙死，蓋以五行之相剋，為期至所不勝而死也。今凡真臟脈來見者，肝脈至於懸絕，肝屬木，自甲乙日而數之，至庚辛日為一八，又至庚辛日為十，共十八日當死。心脈至於懸絕，心屬火，自丙丁日而數之，至壬癸日為八，今曰九日者，亦八日之盡，交九日也，當死。肺脈至於懸絕，肺屬金，自庚辛日而數之，至八日為丙丁，又至丙丁日為十八日，當死。今曰十二日者，自庚辛而數之，乃庚辛見庚辛也。腎脈至於懸絕，腎屬水，自壬癸日而數之，至戊己日為七日，當死。脾脈至於懸絕，脾屬土，自戊己日而數之，至甲乙為八日，今曰四日，除戊己日至甲日也，當死。】

【`張志聰`曰：此審別真臟胃脘之陰陽也。懸絕者，真臟孤懸將絕，無胃氣之陽和也。急者，肝死脈來急益，勁如張弓弦也。[六節臟象]論曰：天以六六為節，地以九九制會，計人亦有三百六十五節，以為天地久矣。此氣之數也。木生於地，故死於九九之敷，肺主天氣，絕於六六之期，水火本於先天，故死於生成之數，脾土寄於四季，故絕於四日之周，五臟死期，總合大衍之數。按王氏皆以天地生成之數論之，馬氏論天干之五行相剋，其間多有不合。夫臟腑具五行之氣，各有陰陽剛柔不同，不必執一而論。是以以下，陰陽相搏，亦止少陰太陽死於天地生成之數，餘皆不合也。此節論真臟脈見之死期，與後節陰陽相搏之死期，又少有異同也。】

曰二陽之病發心脾，有不得隱曲，女子不月。其傳為風消，其傳為息賁者，死不治。 【 賁同奔。】

【`王冰`曰：二陽，謂陽明大腸及胃之脈也。隱曲，謂隱蔽委曲之事也。夫腸胃發病，心脾受之，心受之則血不流，脾受之則味不化。血不流，故女子不月，味不化，則男子少精。是以隱蔽委曲之事不能為也。[陰陽應象]大論曰：精不足者補之以味。由是則味不化而精氣少也。[奇病]論曰：胞胎者繫於腎。又[評熱病]論曰：月事不來者胞脈閉。胞脈者屬於心而絡於胞中，今氣上迫肺心，氣不得下通，故月事不來，則其義也。又[上古天真]論曰：女子二七天癸至，任脈通，太衝脈盛，月事以時下。丈夫二八天癸至。精氣溢瀉。由此則在女子為不月，在男子為少精。不治，言其深久者也。胃病深久，傳入於脾，故為風熱以消削大腸，甚則傳入於肺為喘息而上賁。然腸胃脾肺，兼及於心，三臟二腑，互相剋薄，故死不治。】

【`馬蒔`曰：上文言別於陽者知病處也，別於陽者知病忌時，故此下三節乃言陽經之病，而此一節則舉二陽之病言之也。夫二陽者，足陽明胃經也，為倉廩之官，主納水穀，而乃不能納受者，何也？此病由心脾所發耳。正以女子有不得隱曲之事，鬱之於心，故心不能生血，血不能養脾，始焉胃有所受，脾不能運化，而繼則胃漸不能納受矣。故知胃病發於心脾也。由是則水穀衰少，無以化精微之氣，而血脈遂枯，月事不能時下矣。《靈樞》[營衛生會](衛氣)篇云：中焦泌糟粕，蒸津液，化其精微，上注於肺脈，化而為血，以奉生身。今血既不化，月事何由而下？由是則血枯氣鬱而熱生，熱極則風生，而肌肉自爾消爍矣，故謂之風消也。由是則火乘肺金，而喘息上賁，痰嗽靡寧矣，此乃肺積之息賁，乃喘息而賁。若是則心主血，肺主氣，脾為五臟之原，胃為六腑之海者，無不受病，而欲生也得乎？故決之曰，死不治也。王注謂腸胃為病，心脾受之，何以知心脾受腸胃之病？又以心血不流，為女子不月；脾味不化，為男子少精。豈女子無關於脾，而男子無關於心乎？況此節專為女子而發，未及論男子少精之義，學者當詳推之。】

【`張志聰`曰：此審別三陰三陽之發病也。二陽者，足陽明胃經也。夫人之精血，由胃腑水穀之所資生，脾主為胃行其精液者也。二陽病，則中焦之汁竭，無以奉心神而化赤，則血虛矣。水穀之精，脾無轉輸於五臟，則腎無所藏而精虛矣。男子無精，有不得為隱曲之事，在女子無血，則月事不得以時下矣。此病本於二陽而發於心脾也。精血兩虛，則熱盛而生風，風熱交熾，則津液愈消竭矣。火熱爍金，而傳為喘急息肩者，死不治，蓋胃乃津液之生原，肺乃津液之化原也。按[陰陽離合]論止論足之三陰三陽，此章亦先論足經，至末章曰三陰俱搏，三陽俱搏，是兼手經而言，故曰俱也。】

曰三陽為病，發寒熱，下為癰腫及為痿厥腨㾓。其傳為索澤，其傳為頹疝。 【 腨，音善。㾓，音淵。】

【`王冰`曰：三陽，謂太陽小腸及膀胱之脈也。小腸之脈起於手，循臂繞肩膊上頭。膀胱之脈，從頭別下背貫臀入膕中循腨。故在上為病則發寒熱，在下為病則為癰腫腨㾓，及為痿厥。㾓，痠疼也。痿，無力也。厥，足冷，即氣逆也。熱甚則精血枯涸，故皮膚潤澤之氣，皆散盡也。然陽氣下墜陰脈上爭，上爭則寒多，下墜則筋緩，故睾垂縱緩，內作頹疝。】

【`馬蒔`曰：此舉三陽之病以言之也。三陽者，足太陽膀胱經也。膀胱之脈，從巔入絡腦，還出別下項，故在上有邪，為病則發寒熱，在下有邪，為病則為癰腫及為痿為厥為腨㾓也。及其傳也，熱甚則精血枯涸，故皮膚潤澤之氣皆散盡矣。又其傳也，陽氣下墜，陰脈上爭，上爭則寒多，下墜則筋緩，故睾垂縱緩，內作頹疝。】

【`張志聰`曰：三陽者，太陽之為病也。太陽之氣主表，邪之中人始於皮毛，邪正相搏，發為寒熱之病矣。太陽主開，病則開闔不得，邪氣從之，逆於肉理，乃生癰腫。太陽為諸陽主氣而主筋，筋傷則為痿，氣傷則為厥也。腨，膕股也。此皆太陽筋脈之為病也。太陽之氣主表，而經脈發原於下，是以始病寒熱之在上在表，而漸為癰腫痿厥頹疝之在內在下也。太陽之經氣，生於膀胱，膀胱者，主藏津液，氣化則出，太陽之氣，病熱於表，傳入於裏，則水津枯索而澤竭矣。頹疝，小腹控卵腫痛，所謂膀胱疝也。蓋始病標而及本，始病氣而及經與筋也。】

曰一陽發病，少氣，善欬，善泄。其傳為心掣，其傳為膈。

【`王冰`曰：一陽，謂少陽膽及三焦之脈也。膽氣乘胃，故善泄。三焦內病，故少氣。陽上熏肺，故善欬。何也？心火內應也。膈氣乘心，心熱故陽氣內掣。三焦內結，中熱故膈塞不便。】

【`馬蒔`曰：此舉一陽之病言之也。一陽者，足少陽膽經也。一陽為陽之初生，今已發病則氣少。少陽本有相火，火盛則乘肺，故善欬。肝木來侮土，故善泄。木盛則火衰，心氣不足，故其傳也，其心必掣，不能自甯。又其傳也，則木盛土衰，如《靈樞》[上膈]篇所謂食飲入而還出者是也。其病主為膈。】

【`張志聰`曰：一陽者，少陽之氣病也。少陽主初生之氣，病則生氣少矣。足少陽相火主氣，氣少則火壯矣。火爍金，故善欬。木火之邪，賊傷中土，故善泄也。飲食入胃，濁氣歸心脾，胃受傷而為泄，故心虛而掣痛矣。《靈樞經》云：脾脈微急為膈中。又曰：飲食不下，膈塞不通，邪在胃脘。此皆少陽之木邪干土，亦始病氣，而後及經與腑也。】

二陽一陰發病，主驚駭背痛，善噫善欠，名曰**風厥**。

【`王冰`曰：一陰謂厥陰心主及肝之脈也。心主之脈，起於胸中，出屬心。經云：膺背肩胛間痛。又在氣為噫，故背痛善噫，心氣不足，則腎氣乘之。肝主驚駭，故驚駭善欠。夫肝氣為風，腎氣陵逆，既風又厥，故名曰風厥。】

【`馬蒔`曰：此舉二陽二陰之病以言之也。二陽者，胃也。一陰者，肝也。[金匱真言]論謂肝經為病發驚駭，《靈樞》[經脈]篇謂胃病聞木聲則惕然而驚。二經之病，胃自頭以行於足，肝自足走腹，皆無與於背者，而此曰背痛，意者陰病必行於陽也。噫，氣轉也，又曰，飽出息也。[脈解]篇所謂上走心為噫者，陰盛而上走於陽明，陽明絡屬心，故上走心為噫也。欠，氣相引也。《靈樞》[經脈]篇言胃脈為病有數欠，又按[宣明五氣]論《靈樞》[九鍼]論皆曰，腎為欠，今曰善欠者，胃之病也。若此者，必併四病而兼有之病。名曰風厥，蓋外感於風，肝實主之，胃氣不能升降，而厥乃生耳。】

【`張志聰`曰：二陽一陰者，陽明厥陰之為病也。東方肝木，其病發驚駭，足陽明之脈病，聞木音則惕然而驚，背為陽，厥陰主春陽肝木，故引背痛也。邪氣客於胃，厥逆從上下散，復出於胃，故為噫也。欠者，氣引而上也，胃是動病，善伸數欠，此厥陰風木厥逆之為病也。風木為病，干及胃土，故名風厥。】

二陰一陽發病，善脹，心滿，善氣。

【`王冰`曰：二陰，謂少陰心腎之脈也。腎膽同逆，三焦不行，氣稸於上，故心滿，下虛上盛，故氣泄出也。】

【`馬蒔`曰：此舉二陰一陽之病以言之也。二陰者，腎經也；一陽者，膽經也。膽邪有餘，來侮脾土，故善脹。腎邪有餘，來乘心火，故心滿。膽氣有餘，故善氣。[宣明五氣]論云膽為怒者是也。】

【`張志聰`曰：二陰一陽者，少陰少陽也。少陽之氣，生於腎臟水中，經云腎氣實則脹，三焦病者，腹氣滿，小腹尤堅，此腎氣與生陽並逆，故善脹。心腎之氣，不能相交，故心滿善氣也。善氣者，太息也，心系急則氣道約。故太息以伸出之，此三焦氣也。夫一陽之氣病，故伸引於三焦。】

三陽三陰發病，為偏枯痿易，四肢不舉。

【`王冰`曰：三陰不足則發偏枯，三陽有餘則為痿易，易謂變易常用，而痿弱無力也。】

【`馬蒔`曰：此舉三陽三陰之病以言之也。三陽者，膀胱經也，三陰者，脾經也，膀胱之脈，自頭背下行於足，而脾脈主於四支，故二經不足，發為偏枯，及為痿易，與四支不舉。痿易者，左右變易為痿也。】

【`張志聰`曰：三陽三陰者，太陽太陰之為病也。偏枯者半身不遂，痿易者委棄而不能如常之動作也。太陽為諸陽主氣而主筋，陽氣虛則為偏枯，陽虛而不能養筋則為痿，脾屬四支，故不舉也。此水腑為病而逆乘脾土也。】

鼓一陽曰鉤，鼓一陰曰毛，鼓陽勝急曰弦，鼓陽至而絕曰石，陰陽相過曰溜。

【`王冰`曰：何以知陰陽之病脈耶？一陽鼓動，脈見鉤也。何以然？一陽謂三焦，心脈之腑，然一陽鼓動者，則鉤脈當之，鉤脈則心脈也，此言正見者也。一陰，厥陰肝木氣也，毛，肺金脈也，金來鼓木，其脈則毛，金氣內乘，木陽尚勝，急而內見，脈則為弦也。若陽氣至而急脈名曰弦，屬肝，陽氣至而或如斷絕脈，名曰石，屬腎，陰陽之氣相過，無能勝負，則脈如水溜也。】

【`馬蒔`曰：此舉五臟之脈體言之也。一陽者微陽也，指下鼓動一陽，而脈即來盛去衰者曰鉤，乃微鉤也，心之脈也。一陰者微陰也，指下鼓動一陰，而脈來輕虛以浮者曰毛，乃微毛也，肺之脈也。鼓動陽脈，而其勢勝急不至於太急者曰弦，乃微弦也，肝之脈也。鼓動陽脈，而陽脈似絕曰石，乃微石也，腎之脈也。陰陽二脈相過，無能勝負，正平和之脈，其名曰溜，如水之緩流也，脾之脈也。此曰陰陽以脈體言，就其浮沉大小之間，以意而得之者也。】

【`張志聰`曰：此論四經之脈以應四時也。一陽之氣初升，故其脈如弦之端，直以應春生之氣也。一陰之氣初升，故其脈如毛之輕柔，以應秋陰之氣也。陽氣正盛，故其脈來盛去悠，如鉤之急，以應夏熱之氣也。至者為陽，陽氣伏藏，故脈雖鼓至而斷絕，以應冬藏之氣也。溜，滑也，陰陽相遇，其脈則滑，長夏之時，陽氣微下，陰氣微上，陰陽相過，故脈滑也。此言人有四經以應四時之氣也。】

【 按張註，鉤當作弦，弦當作鉤。】

陰爭於內，陽擾於外，魄汗未藏，四逆而起，起則熏肺，使人喘鳴。陰之所生，和本曰和，是故剛與剛，陽氣破散，陰氣乃消亡。淖則剛柔不和，經氣乃絕。

【`王冰`曰：若金鼓不已，陽氣大勝，兩氣相持，內爭外擾，則流汗不止，手足反寒，甚則陽氣內燔，流汗不藏，則熱攻於肺，故起則熏肺，使人喘鳴也。陰謂五神臟也，言五臟之所以能生，而全天真和氣者，以各得自從其和性而安靜爾。苟乖所適，則為他氣序乘，百端之病，由斯而起，奉生之道，可不慎哉！剛謂陽也，言陽氣內蒸，外為流汗，灼而不已，則陽勝，故陽盛則不能久存而日散。陽已破敗，陰不獨存，故陽氣破散，陰氣亦消亡，此乃爭勝招敗矣。血淖者陽常勝，視人之血淖者，宜謹和其氣，常使流通，若不能深思寡欲，使氣序乖違，陽為重陽，內燔臟腑則死，雖欲待生，其能久乎？】

【`馬蒔`曰：此言營衛二氣，貴於和不貴於偏勝，而和則陰陽之氣生，偏則陰陽之氣滅，所以經氣從是而絕也。陰氣者營氣也，陰在內，為陽之守。陽氣者衛氣也，陽在外，為陰之使。苟陰氣偏勝而爭於內，或陽氣偏勝而擾於外，則偏勝者為剛而不能柔，肺經內主藏魄，外主皮毛，魄汗外泄，未能閉藏，燥極熱生，熱極寒生，四肢厥逆而起，起則熏肺，肺因氣迫，喘鳴交作，蓋肺為五臟之華蓋，而肺經若此，餘經之病至矣。殊不知陰之所生和則曰和，不和所以為爭為擾而為剛也。是故剛與剛，則陽氣不能勝陰，而從是破散，或陰氣不能勝陽，而從是消亡。所謂剛與剛者，氣血俱淖之謂也。淖則剛柔不和，諸經之氣，以漸而絕矣。此節陰陽言營衛二氣也。】

【`張志聰`曰：內為陰，外為陽，臟為陰，腑為陽。承上文而言人之經氣陰陽相貫，外內循環，如陰不得陽氣以和之，則陰爭於內矣，陽不得陰氣以和之，則陽擾於外矣。汗者，血之液也。魄汗，肺之汗也。夫經氣歸於肺，肺朝百脈輸精於皮毛，皮毛汗出而精血仍藏於陰，如魄汗未藏，是奪汗而傷其精血矣。臟真高於肺，主行營衛陰陽，肺臟之陰液外洩，則四臟之陰並逆而起，起則上熏於肺，而使人喘急喉鳴，蓋五藏主藏精者也。精化而為血，血化而為汗，百脈雖朝於肺，而五臟相通，移皆有次，四逆而起，則失其次序旋轉之機矣。此言陰和於陽，而陰液不宜外洩者也。夫外脈為陽，腑脈為陽，然皆本於五臟五行而生，故曰陰之所生也。陰之所生之陽脈，與所本之陰脈相和，而始名曰和。蓋陽予之正，陰為之主，既有所出，當有所入，是故剛與剛則陽散而陰亡矣。此言陽和於陰而後謂之和也。剛與剛，是陽不與陰和矣。陽不歸陰，則陽氣破散，陽氣外散，而孤陰亦內亡矣。淖，和也，陰與陰和而剛柔不和，則陰無所生之陽矣。孤陰不生，則經氣乃絕，經氣已絕，不過三日四日而死也。此言柔與柔而生氣絕也。`高士宗`曰：陰爭於內，陽擾於外，言陰陽之氣不和，則為陽結陰結之病。若夫剛與剛，是陽傳於陽，陰傳於陰，乃陰陽相絕之死候也。】

死陰之屬，不過三日而死，生陽之屬，不過四日而死。所謂生陽死陰者，肝之心謂之生陽，心之肺謂之死陰，肺之腎謂之重陰，腎之脾謂之辟陰，死不治。 【 辟，音闢。】

【`王冰`曰：死陰不過三日而死者，火乘金也。生陽不過四日而死者，木乘火也。肝之心母來親子，故曰生陽，匪惟以木生火，亦自陽氣主生爾，陰主刑殺，心之肺火，復乘金，金得火亡，故云死。肺之腎，亦母子也，以俱為陰氣，故曰重陰。土氣辟併。水乃可升，土併水升，故云辟陰。】

【`馬蒔`曰：此言臟病相傳者，有生死之分也。本經屬陰，而以剋我者來剋之，謂之死陰，如下文火乘肺金之謂。凡死陰之屬，其病不過三日而死。本經屬陽，而以生我者來生之，謂之生陽，如木來乘火之謂。凡生陽之屬，其病不過四日而死。所謂生陽死陰者，如肝之心謂之生陽，木來生火也。心之肺謂之死陰，火來剋金也。不但是也，腎屬足少陰，肺屬手太陰，以肺乘腎，乃母來乘子，陰以乘陰，謂之重陰，病日深矣。脾屬足太陰，腎屬足少陰，乃乘所不勝，陰以侮陰，謂之辟陰，病日危矣。皆死陰之屬之義也，故謂之曰死不治也。】

【`張志聰`曰：五臟相剋而傳謂之死陰，相生而傳謂之生陽。如肝之心，心之脾，脾之肺，肺之腎，皆謂之生陽。如心之肺，肺之肝之類，皆謂之死陰也。以陽臟相生而傳，故不過四日之偶數而死，以陰臟相剋而傳，故不過三日之奇數而死也。夫肝脈傳肺，肺傳大腸，大腸傳胃，胃傳脾，脾傳心，心傳小腸，小腸傳膀胱，膀胱傳腎，腎傳心包絡，包絡傳三焦，三焦傳膽，膽傳肝，一臟一腑，一雌一雄，陰陽相同，循環無端，如肝之心，心之肺，肺之腎，腎之脾，此皆經氣絕而死不治者也。肺之腎，亦生陽之屬，因肺腎為牝臟，以陰傳陰，故名重陰。辟，偏辟也。以水臟而反傳所不勝之脾土，故謂之辟陰。此皆不治之死候也。`莫子晉`曰：三日者不過天地之生數，四日者不能盡五行之數終。】

結陽者，腫四肢。結陰者，便血一升，再結二升，三結三升。陰陽結斜，多陰少陽曰石水，少腹腫。二陽結謂之消，三陽結謂之膈，三陰結謂之水，一陰一陽結謂之喉痹。

【`王冰`曰：結陽者腫四肢，以四肢為諸陽之本，結陰者便血一升，陰主血也。二盛謂之再結，三盛謂之三結。陰陽結斜，所謂失法也。二陽結，謂胃及大腸俱熱結也，腸胃藏熱，則喜消水穀。三陽結，謂小腸膀胱熱結也，小腸結熱則血脈燥，膀胱熱則津液涸，故膈塞而不便瀉。三陰結謂脾肺之脈俱寒結也，脾肺寒結則氣化為水。一陰謂心主之脈，一陽謂三焦之脈也，三焦心主脈並絡喉，氣熱內結，故為喉痹。】

【`馬蒔`曰：此歷舉各經之結者，其病有為腫、為便血、為石水、為消、為膈、為水、為喉痹諸證也。結者，氣血不疏暢也，非結脈之結。若是結脈，則下一結二結三結。何以診之？王註以二盛為再結，三盛為三結，則盛脈非可以言結。凡手足陽經為腑，主表，陽經結者，四肢必腫，蓋四肢為諸陽之本也。凡手足陰經為臟，主裏，陰經結者必主便血。蓋營氣屬陰，營氣化血以奉生身，惟陰經既結，則心必瘀稸，而初結則一升，再結則二升，三結則三升，結以漸而加，則血以漸而多矣。陰經陽經為邪所結，陰氣多而陽氣少，即陰盛陽虛也，則陽不能久之陰，而內之所聚者為石水，其少腹則必腫也。石者有形，水者有水與聲，蓋積聚之類也。二陽者，足陽明胃也，胃中熱盛，津液枯涸，水穀即消，謂之曰消。三陽者，手太陽小腸經足太陽膀胱經也，心主血而小腸與心為表裏者，為受盛之官，膀胱為州都之官，津液所藏，今小腸熱結則血脈燥，膀胱熱結則津液涸，故膈塞而不便。[至真要]大論論少陰之復有膈腸不便者是也。三陰者，手太陰肺經足太陰脾經也，肺為邪結則不能生腎水，而腎水虛弱，泛溢四肢，脾為邪結則不能勝水氣，而水氣汎溢，周身浮腫，故水證從是而作焉。一陰者，手厥陰心包絡之脈也；一陽者，手少陽三焦之脈也。二脈並絡於喉，氣熱內結，故為喉痹。】

【`張志聰`曰：此言陰陽之氣不和，自結而為病也。四肢為諸陽之本，氣歸形，氣結故形腫也。此概三陽而言也。陰氣結於內而不得流行，則血亦留聚而下洩矣，一陰結便血一升，二陰並結便血二升，三陰俱結便血三升，此概三陰而言也。辨脈篇曰：脈有陽結陰結者，何以別之？答曰：其脈浮而數，能食不大便者，名曰陽結也。其脈沉而遲，不能食，身體重大，便反鞕，名曰陰結也。蓋欲審別陰陽之氣結者，當以脈之去至動靜，浮沉遲數，以分陰陽以證之。腫四肢，知三陽並結；便血三升，知三陰並結也。以證之消，知結在二陽，當以二陽之法治之，證之膈，知結在三陽，當以三陽之法治之可也。結斜者，偏結於陰陽之間也。夫外為陽，內為陰，胃為陽，腎為陰，此結於形身之內，臟腑之外，胃腎空廓之間而為腫也。石水，腎水也，腎者胃之關，關門不利，故聚水而從其類也。此多偏於腎臟，故為多陰少陽而少腹腫也。二陽，陽明胃氣也，消，消渴也，蓋陽明氣結，則水穀之津液不生，以致消渴而為病也。按《靈樞》以五臟之脈微為消癉，蓋水穀之津液不資，則五臟之精氣俱微弱矣。三陽，太陽也，太陽為諸陽主氣，太陽之氣生於膀胱。從內膈而出於胷脅，從胷脅而達於膚表，陽氣結則膈氣不通內，膈之前當胃脘賁門之處，膈氣逆，則飲食亦膈塞而不下矣。三陰，太陰脾土也，脾為轉運之官，脾氣結則入胃之水液不行而為水逆矣。一陰一陽者，厥陰少陽也。厥陰風木主氣，而得少陽之火化，風火氣結，則金氣受傷，是以喉痛而為痹也。痹者，痛也，閉也。】

陰搏陽別，謂之**有子**。陰陽虛，腸澼，死。陽加於陰謂之**汗**。陰虛陽搏謂之**崩**。

【`王冰`曰：陰，謂尺中也。搏，謂搏觸於手也。尺脈搏結，與寸口殊別，陽氣挺然，則為有姙之兆。何者？陰中有別陽也。澼，陰也，然胃氣不留，腸開勿禁，陰中不廩，是真氣竭絕，故死。陽在下，陰在上，陽氣上搏，陰能固之，則蒸而為汗。陰脈不足，陽脈盛搏，則內崩而血流下也。】

【`馬蒔`曰：此舉尺寸之脈，而為有子，為腸澼，為有汗，為崩諸證也。陰搏者，尺為陰，其脈搏擊於手也。陽別者，寸為陽，言尺脈搏擊於指，而與寸脈不同也。此則有子之脈，即《脈訣》之所謂尺脈不止真胎婦者是也。陰陽※者，尺寸俱虛也，腸澼者，脾氣不化，澼積腸內，氣血日耗，所以至於死也。尺寸俱虛者為死，蓋沉小緩而無神也。陽加於陰者，亦指尺寸而言也，寸主動，尺主靜，尺部而見陽脈，乃陽加於陰，則陰虛火盛，其汗自泄。[平人氣象]論云：尺濇脈滑，謂之多汗者是也。陰虛陽搏者，亦指尺寸而言也，尺脈既虛，陰血已損，寸脈搏擊，虛火愈熾，謂之曰崩，蓋火逼而血妄行也。此則指女子而言耳。夫婦人血崩之證，其血從胞絡宮而來，血久下行為熟路，則本宮血乏，其十二經之血，皆從茲而滲漏。然胞絡宮則繫於腎，而上通於心，故此證實關於心腎兩經，宜有陰虛陽搏之脈。[痿]論云：悲哀太甚則胞絡絕，胞絡絕則陽氣內動，發則心下崩，數溲血也。惟`李東垣`《試効錄》用十二經引經之藥，使血歸於十二經，然後用黑藥以止之。若徒用黑藥，而不先服領血歸經之藥，其病難愈。】

【`張志聰`曰：此以下論脈也。陰搏者，尺脈滑利而搏擊應手也。陽別者，與寸口之陽似乎別出而不相貫，此當主有姙。蓋有諸內而是以尺脈滑利如珠也。陰陽指尺寸而言。腸澼，澼積下利也。夫榮衛氣血，皆由水穀之所資生，胃為受納之腑，腸為傳導之官，陰陽兩虛，而又失其所生之本，故無望其生機矣。此言陰陽由腸胃水穀之所生也。汗乃陰液，由陽氣之宣發，而後能充身澤毛，若動數之陽脈加於尺部，是謂之汗。當知汗乃陽氣之加於陰液，而脈亦陽脈之加於陰部也。陰虛陽搏謂之崩，陰虛陽盛則迫血妄行也。】

三陰俱搏，二十日夜半死。二陰俱搏，十三日夕時死。一陰俱搏，十日死。三陰俱搏且鼓，三日死。三陰三陽俱搏，心腹滿發盡，不得隱曲，五日死。二陽俱搏，其病溫，死不治，不過十日死。

【`王冰`曰：二十日者，脾肺成數之餘也，搏謂伏鼓異於常候，陰氣盛極，故夜半死。十三日者，心腎之成數也，陰氣未極，故死在夕時。十日者，肝心生成之數也。三日者，陽氣速急也。五日者，兼陰氣也。隱曲謂便瀉。十日者，腸胃之正數也。】

【`馬蒔`曰：此舉各經之脈異於常者，而決其死期也。三陰者，手太陰肺經足太陰脾經也。二脈搏擊於手，異於常候，計其死期，當二十日夜半死。二十日者，天五生土，而地以十成之，其成數計十。地四生金，而天以九成之，其成數計九。據二經成數之餘，當死於二十日，而夜半死者，陰病死於陰也。二陰者，手少陰心經足少陰腎經也，二脈搏擊於手，異於常候，計其死期當十三日夕時死。十三日者，地二生火，而天以七成之，其成數計七。天一生水，而地以六成之，其成數計六，七六十三故也。曰夕時者，少陰之時候也。一陰者，手厥陰心包絡經、足厥陰肝經也，二脈搏擊於手，異於常候，計其死期，當十日死。十日者，天三生木而地以八成之，地二生火而天以七成之，肝取生數而心則成數，共十日也。三陽者，手太陽小腸經、足太陽膀胱經也，二脈搏擊於手而鼓，異於常候，計其死期當在三日。三日者，天一生水，地二生火，計三日也。三陰者，手太陰肺經、足太陰脾經；三陽者，手太陽小腸經、足太陽膀胱經。四經之脈，俱搏擊於手，異於常候，心腹䐜滿，至於發盡而不得隱曲，大小便為之不利也，計其死期，當在五日。五日者，土中央之候，病經多而死期速也。二陽者，手陽明大腸經、足陽明胃經也，二脈搏擊於手，異於常候，其病熱溫，當死不治，不過十日死。十日者，地四生金，天五生土，止九日，而十則九日之餘也。】

【`張志聰`曰：三陰者，太陰也。俱搏者，脾肺二部，俱搏擊應手而無陽和之氣也。二者偶之始，十者陰之終，夜半者陰盡而一陽初生之時。太陰者，至陰也，以至陰之氣而絕無生陽，故死於陰極之數也。二陰者，少陰也。懼搏者，心腎二部俱搏擊應手也。少陰主水火陰陽之氣。天一生水，地六成之，地二生火，天七成之。十三日者成數之終也。夕時者，日之終也。以水火之陰臟，故死於成數而終於日終也。一陰者，厥陰也。俱搏者，肝與心主二部，俱搏擊應手也。十日者，陰之終也，厥陰者，陰之盡也，以陰盡之氣，而死於陰數之終也。三陽者，太陽也。鼓動也，俱搏且鼓者，手足太陽之脈，俱搏擊而且鼓動，陽極而絕無陰之和也。太陽與少陰為表裏，並主水火之氣，天一生水，地二生火，以水火之陽腑，故死於天地之生數也。蓋天為陽，地為陰，天主生，地主成，故太陽死於生數，而少陰死於成數也。三陰三陽者，五行之氣也，陰陽二氣，俱搏擊而不和，故盡五行之數終而死也。心滿，陽搏於上也，不得隱曲，陰搏於下也，腹居身半之中，陰陽相交者也，腹發盡者，陽盡發於上，陰盡發於下，而無陰陽中見之和也。此言上下陰陽之病，下文言寒熱陰陽之病。二陽者，陽明也。俱搏者，手足陽明俱搏擊也。病溫者，病寒熱也。夫人之陰陽，由陽明水穀之所資生，二陽俱搏，則絕其陰陽所生之原矣。陰不得陽則病寒，陽不得陰則病熱，陰陽俱絕，不治之死證也。九乃陽之終，十乃陰之盡，不過十日者，死於陰陽之交盡也。上節言三陽在頭，三陰在手，所謂一也，陰陽二氣，不能一以貫通，而自相搏擊，其為病死也若此。此言胃脘之陽，以生養陰陽五臟，二陽俱搏，則陰陽並絕，其病死也如此，故未獨表出其病證焉。】

【`董帷園`曰：陰結陽結者，論陰陽之氣結，剛與剛者，言腑脈傳腑，臟脈傳臟也。陰搏陽搏者，言十二經脈之陰陽不和也。按張註心腹滿發盡，當作心滿腹發盡。】


# 靈蘭秘典
★ 素問·靈蘭秘典論篇第八

【`馬蒔`曰：未有藏靈蘭之室等語，故名篇。】

黃帝問曰：願聞十二臟之相使，貴賤何如？
岐伯曰：悉乎哉問也，請遂言之。心者君主之官也，神明出焉。肺者相傅之官，治節出焉。肝者將軍之官，謀慮出焉。膽者中正之官，決斷出焉。膻中者臣使之官，喜樂出焉。脾胃者倉廩之官，五味出焉。大腸者傳道之官，變化出焉。小腸者受盛之官，化物出焉。腎者作強之官，伎巧出焉。三焦者決瀆之官，水道出焉。膀胱者州都之官，津液藏焉，氣化則能出矣。凡此十二官者，不得相失也。故主明則下安，以此養生則壽，歿世不殆，以為天下則大昌。主不明則十二官危，使道閉塞而不通，形乃大傷，以此養生則殃，以為天下者，其宗大危，戒之戒之！ 【 相使並去聲。樂，入聲。道導同。伎音技。】

【`王冰`曰：心者任治於物，故為君主之官，清靜棲靈，故曰神明出焉。若肺之位居高非君，故官為相傅；主行榮衛，故治節由之。肝則勇而能斷，故曰將軍；潛發未萌，故謀慮出焉。膽則剛正果決，故官為中正；直而不疑，故決斷出焉。膻中者在胸中兩乳間，為氣之海，然心主為君，以敷宣教令，膻中主氣以分布陰陽，氣和志適，則喜樂由生，陰陽分布，故官為臣使。脾胃則包容五穀，是為倉廩之官；榮養四旁，故云五味出焉。傳道謂傳不潔之道，變化謂變化物之形，故大腸為傳道之官，變化出焉。小腸承奉胃司，受盛糟粕，受已復化，傳入大腸，故云受盛之官，化物出焉。腎者強於作用，故曰作強；造化形容，故云伎巧；在女則當其伎巧，在男則正曰作強。三焦引導陰陽，開通閉塞，故官司決瀆，水道出焉。膀胱位當孤府，故謂州都；居下內空，故藏津液；若得氣海之氣施化，則溲便注泄；氣海之氣不及，則閉隱不通，故曰氣化則能出矣。若十二官之職失，則災害至，故不得相失。主謂君主，心之官也。夫主腎明則刑賞一，刑賞一則吏奉法，吏奉法則民不獲罪於枉濫矣，故主明則天下安也。夫心內明則銓善惡，銓善惡則察安危，察安危則身不夭傷於非道矣，故以此養生則壽，歿世不至於危殆矣。然施之於養生，歿世不殆，施之於君主，天下獲安，以其為天下主，則國祚昌盛矣。使道，謂神氣行使之道也。夫心不明則邪正一，邪正一則損益不分，損益不分則動之凶咎，陷身於羸瘠矣，故形乃大傷，以此養生則殃也。夫主不明則委於左右，委於左右則權勢妄行，權勢妄行則吏不得奉法，吏不得奉法則人民失所，而皆受枉曲矣。且人為邦本，本固邦寧，本不獲安，國將何有？宗廟之立，安有不至於傾危乎？故曰，戒之戒之者，言當深懼也。】

【`馬蒔`曰：此言十二臟相使之貴賤，而遂歸重於心也。十二臟者，不分臟腑而皆謂之臟也。據下文所答，內以心為一臟，而未及心包絡一臟，蓋以心為主而統之也。其膻中為一臟，以膻中為氣之海，乃宗氣所積，故亦得以臟稱也。帝問諸臟相使之貴賤者，即諸臟而較其輕重耳。伯言心者君主之官，乃五臟六腑之大主也，至虛至靈，具眾理而應萬事，神明從此出焉。肺與心皆居膈上，經脈會於太淵，死生決於外陰，故肺為相傅之官，佐君行令，凡為治之節度，從是而出焉。[刺禁]論以父母比心肺，乃曰膈肓之上，中有父母，而此規以君相比心肺，其尊同矣。肝屬木，木主發生，故為將軍之官，而謀慮所出，猶運籌於帷幄之中也。膽為肝之腑，謀慮貴於得中，故為中正之官，而決斷所出，猶決勝於千里之外也。宗氣會於上焦之膻中，穴主行脈氣於諸經而分布陰陽，為君主之臣使，樂趨君令，喜樂出焉。脾胃屬土，納受運化，乃倉廩之官，而所受之五味，從是出焉。大腸居小腸之下，小腸之受盛者，賴以傳導，而凡物之變化者，從是出焉。小腸居胃之下，脾之運化者，賴以受盛，而凡物之所化者，從是出焉。五臟在人，惟腎為能作強，而男女搆精，人物化生，伎巧從是而出，王註所謂在男則當其作強，在女則當其伎巧是也。[血氣形志]論謂少陽與心主為表裏者，言三焦與心包絡為表裏也。居於右腎之中，謂太陽與少陰為表裏者，言膀胱與腎為表裏也，居於左腎之中。又《靈樞》[本臟]篇謂腎合三焦膀胱，言右腎合三焦，左腎合膀胱，故三焦在下部之右，為決瀆之官，水道所出，膀胱在下部之左，為州都之官，津液所藏。然是三焦膀胱者，必得氣海之氣施化，則溲便泄注，氣海之氣不及，則隱閉不通，故曰氣化則能出矣。凡此十二官者，上下相使，彼此相濟，不得相失也。故十二官之中，唯心為君主，君主不病則百體自寧，猶人主明則下民自安也。以人身而言，用此法以養生，心泰而體寧，必有壽而終身不殆。以人主而言，用此法以治世，君明而下安，必大昌而天下盛治。否則心主不明，則十二官危，凡各經轉輸之路，皆閉塞而不通，其形乃大傷矣，以此養生則受殃，以此治世則宗危，可不知所戒哉！】

【`張志聰`曰：六臟藏神，六腑藏物，六臟六腑皆謂之臟，故云十二臟也。相使者，六臟六腑相為傳使也。受清者貴，受濁者賤，五臟之中，惟足太陰獨受其濁，故曰脾胃者倉廩之官。上章論手足三陰三陽之經脈，陰陽相間而傳，然所本於六臟六腑，故帝復問臟腑之相使貴賤，而伯稱其詳悉焉。心者位居南面，靈應萬機，故為君主之官；清靜虛靈而主藏神，故神明出焉。肺者位高近君，猶之宰輔，主行榮衛陰陽，故治節由之。肝氣急而志怒，故為將軍之官；主春生之氣，潛發未萌，故謀慮出焉。膽秉剛果之氣，故為中正之官；有膽量則有果斷，故決斷出焉。膻中者心主之宮城，心主包絡位居膻中，而代君行令，故為臣使之官；心志喜，心主代君宣布，故喜樂出焉。脾胃運納五穀，故為倉廩之官；五味入胃脾為轉輸，以養五臟氣，故五味出焉。大腸居小腸之下，小腸之受盛者，賴以傳道濟泌別汁，變化糟粕從是出焉。小腸居胃之下，胃之運化者，賴以受盛，而凡物之所化者，從是出焉。腎藏志，志立則強於作用，能作用於內，則伎巧施於外矣。三焦下俞出於委陽，並太陽之正，入絡膀胱約下焦，實則閉癃，虛則遣溺；三焦主氣，氣化則水行，故為決瀆之官也。膀胱為水，腑乃水液都會之處，故為州都之官；水穀入胃，濟泌別汁，循下焦而滲入膀胱，故為津液之所藏，氣化則水液運行而下出矣。凡此十二官者，經脈相通，剛柔相應，失則災害至矣。夫五臟六腑，心為之主，君主神明，則十二官各安其職，以此養生則壽終身，而不致危殆，蓋心正則身修也。以此而及於治國平天下，未有不大昌者矣。心者離也，離也者明也，心為一身之主，即我之神明，心主不明，則十二官皆不安矣。心主包絡為臣使之官，代君行令而主脈。脈者血脈也，血者神氣也，神明昏亂則血脈凝泣而使道閉塞矣。血氣者，充膚熱肉，滲皮膚，生毫毛，濡筋骨，利關節者也。血脈不通，而形乃大傷矣。故以此養生則殃折不壽，在治天下則其宗大危，正心明德之道，豈不重可戒哉？此言心為一身之主，主明即可以養生，推而大之，可以治國平天下，如心不明，即此身亦不可保矣。】

【`王子芳`曰：血者神氣也，心藏神，心主脈，故十二臟腑經脈，皆以心為主。】

至道在微，變化無窮，孰知其原？窘乎哉！消者瞿瞿，孰知其要？閔閔之當，孰者為良？恍惚之數，生於毫釐，毫釐之數，起於度量，千之萬之，可以益大，推之大之，其形乃制。
黃帝曰：善哉！餘聞精光之道，大聖之業，而宣明大道，非齋戒擇吉日不敢受也。黃帝乃擇吉日良兆，而藏靈蘭之室以傳保焉。 【 瞿，音據。】

【`王冰`曰：孰知其原，言孰知至道之用也。小之則微妙而細無不通，大之則廣遠而變化無窮，然其淵原誰所知察窘要也，瞿瞿，勤勤也，人身之要者道也，然以消息異同，求諸物理，而欲以此知變化之原本者，雖瞿瞿勤勤以求明悟，然其要妙誰得知乎？既未得知，轉成深遠，閔閔元妙，復不知誰者為善。知要妙者，元妙深遠固不以理求而可得。近取諸身，則十二官粗可探尋而為治身之道爾。恍惚者，謂似有似無也。似有似無，而毫釐之數生其中。夫毫釐雖小，積而不已，命數乘之，則起至於尺度斗量之繩準，千之萬之亦可增益，而至載之大數推引其大則應通人形之制度也，齋卜以藏祕之至也。】

【`馬蒔`曰：此言十二官之道，乃至道也。微妙而難測，變化而無窮，孰知其原之所在耶？彼不知此養生之法者，有消而無長，瞿瞿然驚顧，擬而議之，窘迫哉！此消者瞿瞿也。孰知其有要耶？不知其要，所以不知其原也。閔閔者，《說文》以為病與傷痛也，唯不知其要，則閔閔然獨當其病，孰知何法為善耶？且是十二官之數，恍惚者無形也，毫釐從此而生，毫釐者至小也，度量從此而起，顧推之而千，又推之而萬，可以益大。唯心為君主之官，有以制此形耳。帝乃深贊此書，而藏之靈蘭之室，故此篇曰靈蘭祕典論者，良有故也。】

【`張志聰`曰：承上文而言修身養生，以及於為天下之至道，始在於微。蓋心之變化無窮，苟正其心，在養生則壽，為天下則昌；其心不正，在此身則殃，為天下則殆。當知壽夭治亂之機，在此心一念之發萌，而人莫知其原也。窘乎哉者，嘆其至道之難明而窘極也。消者，消息其道之微。瞿瞿，驚顧貌。視其道之要妙，而孰能知之也。閔，憂也。憂其理之切當，而孰者為良也。恍惚，謂心神之萌動，生於毫釐之間。度量，長短輕重也。言毫釐之間，而有邪正明昧之分，以至於千之萬之不可勝極也。制，正也。以毫釐之誠意，推而大之，其形乃正，言其心正而後形正也。精光之道，言正心明德之道也。大聖之業者，能正心修身以及於治國平天下也。齋戒者，誠意滌慮也。擇吉者，從善避惡也。靈蘭之室，心之宮也，乃擇其良善而藏之於心以傳保者，保於無窮，流於無極，守而勿失也。】

【`吳氏`曰：靈臺蘭室，黃帝藏書之所。秘典，秘密典籍也。】

# 六節臟象
★ 素問·六節臟象論篇第九

【`馬蒔`曰：篇內首問六六之節，後又問臟象何如，故名篇。】

黃帝問曰：余聞天以六六之節，以成一歲，人以九九制會，計人亦有三百六十五節以為天地久矣，不知其所謂也？
岐伯對曰：昭乎哉問也！請遂言之。夫六六之節，九九制會者，所以正天之度，氣之數也。天度者，所以制日月之行也。氣數者，所以紀化生之用也。天為陽，地為陰；日為陽，月為陰。行有分紀，周有道理，日行一度，月行十三度而有奇焉。故大小月三百六十五日而成歲，積氣餘而盈閏矣。立端於始，表正於中，推餘於終，而天度畢矣。
帝曰：余已聞天度矣，願聞氣數何以合之？
岐伯曰：天以六六為節，地以九九制會，天有十日，日六竟而周甲，甲六復而終歲三百六十日，法也。夫自古通天者生之本，本於陰陽，其氣九州九竅，皆通乎天氣。故其生五，其氣三；三而成天，三而成地，三而成人；三而三之，合則為九；九分為九野，九野為九臟。故形臟四，神臟五，合為九臟以應之也。

【`王冰`曰：六六之節，謂六竟於六甲之日，以成一歲之節，限九九制會，謂九周於九野之數，以制人形之會通也。言人之三百六十五節，以應天之六六之節，六竟若復以九九為紀法，則兩歲大半，乃曰一周，不知其法真原安謂也。六六之節，天之度也。九九制會，氣之數也。所謂氣數者，生成之氣也。周天之分，凡三百六十五度四分度之一，以十二節氣均之，則歲有三百六十日而終兼之，小月日又不足其數矣，是以六十四氣而常置閏焉。何者？以其積差分故也。天地之生育，本阯於陰陽，人神之運為，始終於九氣，然九之為用，豈不大哉？《律書》曰：黃鐘之律，管長九寸，冬至之日，氣應灰飛。由此則萬物之生，咸因於九氣矣。古之九寸，即今之七寸三分，大小不同，以其先秬黍之制而有異也。制謂準度，紀謂綱紀。準日月之行度者，所以明日月之行遲速也。紀化生之為用者，所以彰氣至而斯應也。氣應無差，則生成之理不替，遲速以度，而大小之月生焉。故日異長短，月移寒暑，收藏生長，無失時宜也。日行遲，故晝夜行天之一度，而三百六十五日一周天，而猶有度之奇分矣。月行速，故晝夜行天之十三度餘，而二十九日一周天也。言有奇者，謂十三度外，復行十九度分之七，故云月行十三度而有奇也。《禮義》及漢《律曆志》云：二十八宿及諸星，皆從東而循天西行，日月及五星皆從西而循天東行。今太史說云，並循天而東行，從東而西轉也。諸曆家說月一日至四日，月行最疾，日夜行十四度餘；自五日至八日，行次疾，日夜行十三度餘；自九日至十九日，其行遲，日夜行十二度餘；二十日至二十二日行又小疾，日夜行十三度餘；二十四日至晦日，行又大疾，日夜行十四度餘。今太史說月行之率不如此矣。月行有十五日前疾，有十五日後遲者；有十五日前遲，有十五日後疾者。大率一月四分之，而皆有遲疾遲速之度，固無常準矣。雖爾終以二十七日月行一周天，凡行三百六十一度，二十九日日行二十九度，月行三百八十七度，少七度而不及日也。至三十日，日復遷，計率至十三分日之八，月方及日矣，此大盡之月也。大率其計率至十三分日之半者，亦大盡法也。其計率至十三分日之五之六而及日者，小盡之月也。故云大小月，三百六十五日而成歲也。正言之者，三百六十五日四分日之一乃一歲，法以奇不成日，故舉大以言之。若通以大小為法，則歲止有三百五十四日，歲少十一日餘矣。取月所少之辰，加歲外餘之日，故從閏後三十二日而盈閏焉。《尚書》曰：期三百有六旬有六日，以閏月定四時成歲。則其義也。積餘盈閏者，蓋以月之大小，不盡天度故也。正，斗建也。中，月半也。推，退位也。言立首氣於初節之日，示斗建於月半之辰，退餘閏於相望之後，是以閏之前則氣不及月，閏之後則月不及氣，故常月之制，建初立中，閏月之紀，無初無中，縱曆有之，皆他節氣也。故曆無云某候閏某月節閏某月中也，推終之義斷可知乎。故曰，立端於始，表正於中，推餘於終也。由斯推日成閏，故能令天度畢焉。十日，謂甲乙丙丁戊己庚辛壬癸之日也。十者天地之至數，《易》繫辭曰，天九地十，則其義也。六十日而周甲子之數，甲子六周而復始，則終一歲之日，是三百六十日之歲法，非天度之數也。此蓋十二月各三十日者，若除小月，其日又差也。通天謂元氣，即天真也。然形假地生，命惟天賦，故奉生之氣，通繫於天，稟於陰陽而為根本也。[寶命全形]論曰：人生於地，懸命於天，天地合氣，命之曰人。[四氣調神]大論曰：陰陽四時者，萬物之終始也，死生之本也。又曰：逆其根則伐其本，壞其真矣。此其義也。九州，謂冀、兗、青、徐、揚、荊，豫、梁、雍也。然地列九州，人施九竅，精神往復，氣與參同，故曰九州九竅也。《靈樞經》曰：地有九州，人有九竅。則其義也。先言其氣者，謂天真之氣，常繫屬於中也。天氣不絕，真靈內屬，行藏動靜，悉與天通，故曰皆通乎天氣也。形之所存，假五行而運用，徵其本始，後三氣以生成，故云其生五，其氣三也。氣之三者，亦副三元，非唯人獨由三氣以生，天地之道亦如是矣，故《易》乾坤諸卦，皆必三焉。九野者，應九臟而為義也。形臟四者，一頭角，二耳目，三口齒，四胷中也。形分為臟，故以名焉。神臟五者，一肝、二心、三脾、四肺、五腎也。神藏於內，故以名焉。所謂神臟者，肝藏魂，心藏神，肺藏魄，腎藏志，合則為九臟爾。】

【`馬蒔`曰：此詳言六六九九之會也。按[六微旨]大論帝曰：願聞天道六六之節盛衰何也？岐伯曰：上下有位，左右有紀，故少陽之右，陽明治之；陽明之右，太陽治之；太陽之右，厥陰治之；厥陰之右，少陰治之；少陰之右，太陰治之；太陰之右，少陽治之。此所謂氣之標，蓋南面而待之也。故曰，因天之序，盛衰之時，移光定位，正立而待之，此之謂也。蓋言天道六六之節盛衰者，天之三陰三陽，右旋天外，更治歲政，每歲各一盛衰，至六歲周遍，通得盛衰之數六六也。上下有位，左右有紀者，謂每歲陰陽盛衰之位，上下謂司天在泉二位也，左右謂司天之左間右間也。在泉之左間右間為四紀也。凡天右旋之陰陽，臨司天之位者，其天之政盛。至三之氣始布，臨在泉之位者，其地之氣盛，至終之氣始布，而上下二位，有二節陰陽盛衰也。臨司天之左間者，其氣至四之氣盛；右間者，其氣至二之氣盛。臨在泉之左間者，其氣至初之氣盛；右間者，其氣至二之氣盛，而左右四紀，有四節陰陽盛衰也。故此六節陰陽，每歲各一盛衰，而數得六；寅申歲，少陽旋來司天，治之為初六少陽之右；卯酉歲，陽明旋來司天，治之為六二陽明之右；辰戌歲，太陽旋來司天，治之為六三太陽之右；巳亥歲，厥陰旋來司天，治之為六四厥陰之右；子午歲，少陰旋來司天，治之為六五少陰之右；丑未歲，太陰旋來司天，治之為六六太陰之右。周而復始，於少陽治之，故曰六六之節盛衰也。本篇帝問所重在六六之節，不及盛衰與標本之義。其所謂九九制會者，即下文自古通天者生之本，至合為五臟以應之也。凡此六六之節，九九之會，所以正天之度，而天之有度，正所以制日月之行也，亦所以正氣之數，而氣之有數，正所以紀化生之用也。何以見天度制日月之行也？天本屬陽，地本屬陰，日為陽之精，故為陽；月為陰之精，故為陰。其行也，各有分紀；其周也，各有道理。蓋天自西而東轉，其日月五星，循天從東而西轉，日則晝夜行天之一度，月則晝夜行天之十三度有奇者，謂復行一度之中，作十九分，分之得七，大率月行疾速，終以二十七日月行一周天，是將十三度及十九分之七數總之，則二十九日，計行天三百八十七度有奇，計月行疾之數，比日行遲之數，則二十九日日方行天二十九度，月已先行一周天三百六十五度外，又行天之二十二度，反少七度，而不及日也。陰陽家說謂日月之行，自有前後遲速不等，固無常準，則有大小月盡之異也。本三百六十五日四分度之一，即二十五刻當為一歲，自除歲外之異，則有三百六十日，又除小月所少之日六日，止有三百五十四日而成一歲，通少十一日二十五刻，乃盈閏為十二月之制，則有立之之歲氣，乃三候之至，月半示斗建之方，乃十二辰之方也。閏月之紀，則無立氣，建方皆他氣，但依曆以八節見之，推其所餘乃成閏，天度畢矣。按天體至圓，周圍三百六十五度四分度之一，繞地左旋，常一日一周而過一度。日麗天而少遲，故日行一日，亦繞地一周，而較天為不及一度，積三百六十五日九百四十分日之二百三十五而與天會，是一歲日行之數也。月麗天而尤遲，一日常不及天十三度十九分度之七，積二十九日九百四十分日之四百九十九而與日會，十二會得全日三百四十八餘分之積義五千九百八十八，如日法九百四十而一得六，不盡三百四十八，通計得日三百五十四九百四十分日之三百四十八，是一歲月行之數也。歲有十二月，月有三十日。三百六十者，一歲之常數也，故日與天會而多五日九百四十分日之二百三十五者，為氣盈，月與日會而少五日九百四十分日之五百九十二者為朔虛，合氣盈朔虛而閏生焉。故一歲閏率，則十日九百四十分日之八百二十七；三歲一閏，則三十二日九百四十分日之六百單一；五歲再閨，則五十四日九百四十分日之二百七十五；十有九歲七閏，則氣朔分齊，是為一章也。故三年而不置閏，則春之一月入於夏，而時漸不定矣；子之一月入於丑，而歲漸不成矣。積之之久，至於三失閏，則春皆入夏，而時全不定矣；十二失閏，子皆入丑，歲全不成矣。其名實差戾，寒暑反易，農桑庶務，皆失其時，故必以此餘日置閏於其間，然後四時不差而歲功得成，以此信治百官，而眾功皆廣也。立端於始，步曆者以冬至日為歲首也。表正於中，舉中氣以正月也。推餘於終，月有餘日，則歸之於終積而為閏也。何以見氣數紀化生之用也？蓋天以六六為節，地以九九制會。天有十日，謂甲乙丙丁戊己庚辛壬癸之日也。六十日而周甲子之數，甲子六周而復始，則終一歲之日，是三百六十日之歲法，非天度之數也。此則十二月各三十日，若除小月，其日又差矣。故有此天度，則自然有此氣數，而日異長短，月移寒暑，生長收藏，無失其宜矣。何以見地之與人皆九九制會也？夫自古通天者生之本，以人皆本於天地之陰陽而生也，故在地為九州，在人為九竅，皆本之於天氣。其所以生者五，金木水火土也；其所以為氣者三，天氣、地氣、運氣也。非獨人由三氣以生，天地之道亦然，故天地人之道，三而三之則為九，以地則有九野，故人則有九臟，曰頭角，曰耳目，曰口齒，曰胷中，此形臟計有其四；曰肝，曰心，曰脾，曰肺，曰腎，此神臟計有其五。合為九臟，正所以應九野也。】

【`張志聰`曰：天以六六之節者，十干主天，六十日甲子一周而為一節，六六三百六十日以成一歲也。人以九九制會者，人之九竅九臟，以會合生五氣三之數也。《靈樞經》曰：歲有三百六十五日，人有三百六十五節。言人亦有六六之節，以應天六六之數也。按下文曰，地以九九制會，蓋人有九竅九臟，地有九州九野，以會三而成天，三而成地，三而成人，故先言人以九九制會，而後言地以九九制會也。此篇乃論歲運之總綱，天之十干，成六六之節，以應一歲，而天之十干，化生地之五行，地之五行，上呈天之六氣。[五運行]論內云：帝曰，寒暑燥濕風火，在人合之，奈何？伯曰：東方生風，風生木，木生酸，酸生肝。是在天之六氣，在地之五行五味，而又化生人之五臟也。然人之五臟，地之五行，皆由天之十干所化，故曰六節臟象論也。夫人之五臟，又化生六氣，六氣者，即末章之所謂人迎一盛，病在少陽，二盛病在太陽是也。蓋人之五臟，應地之五行，食地之五味。人之六氣，復應天之六氣，氣亢害而無承制，則為病矣。夫先以九九制會，以應六六之節者，言地有九州，人有九竅，天有六節，而皆合乎生五氣三之數。夫六六之節，所以正天之度，蓋歲有三百六十五日，而天有三百六十五度也。九九制會，所以紀氣之數也。制，度也，天度者，周天三百六十五度，日，日行一度，一歲而一周天。月，日行十三度，一月而一周天。蓋以天之度數，以紀日月之行也。氣數者，生五氣三之數也。化者陰陽之化，在天而成六六，在地在人而成九九，皆陰陽氣化之為用也。行有分紀者，謂日月之行，有分野紀度。周有道理者，謂日月之周天，有南道北道之理路也。按曆法周天三百六十五度四分度之一，左旋於地，一晝一夜，則其行一周而又過一度。日月皆右行於天，一晝一夜，則日行一度，月行十三度十九分度之七，故曰有奇也。故日一歲而一周天，月二十九日有奇而一周天，以二十九日有奇，故有大月小月也。每歲朔虛五日有奇，故止三百五十四日，又氣盈五日有奇，合氣盈朔虛而閏生焉。故每歲連閏，共計三百六十五日有奇也。漢《曆志》云：日月五星，從西而循天東行，天道從東西行一晝一夜，日月隨天西轉一周，如蟻行磨上，磨轉一回，而日往東行止一度，月從西而東行十三度，故月行疾，而一月與日一會而一周天，是以每歲冬至夏至，日行有南道北道之分，每月上弦下弦，而月有南道北道之分也。此復申明天度以紀日月之行也。立端，豎端正之木以正天表也。上古樹八尺之臬，度其日出入之影以正東西，參日中之影與極星以正南北，以周天三百六十五度之餘四分度之一，推日月行度之有奇氣盈五日之有餘朔虛五日之有餘，推而算之，以終一歲之數，以終天道之周，而天度畢矣。氣數何以合者？此帝復以九九之數，以合六六之數而為問也。首言人之九九，以應天之六六，此言地之九九，以應天之六六也。夫十干主天，故曰天有十日，此言天以六六為節而成一歲也。陰陽者，五行所生之三氣也。是以地之九州，人之九竅，皆通乎天氣，蓋天有此三氣，地有此三氣，人有此三氣也。此言地之九九，人之九九，而通乎天之六六者，皆本於陰陽。生五者，天之十干，化生地之五行也。氣三者，五行所生三陰三陽之氣也。承上文而言，以五行所生之三氣，而後能合六六九九之數也。以此三氣三而三之，以成天之六氣，地之六氣，人之六氣也。天之六氣者，以冬至後得甲子少陽王，復得甲子陽明王，復得甲子太陽王，復得甲子厥陰王，復得甲子少陰王，復得甲子太陰王，所謂天以六六之節以成一歲也。地之六氣者，顯明之右，君火之位也。君火之右，退行一步，相火治之；復行一步，土氣治之；復行一步，金氣治之；復行一步，水氣治之；復行一步，木氣治之；復行一步，君火治之，此地理之應六節氣位也。人之六氣者，臟腑三陰三陽之氣也。是以人迎一盛病在少陽，二盛病在太陽，三盛病在陽明；寸口一盛病在厥陰，二盛病在少陰，三盛病在太陰。所謂亢則害，承乃制，害則敗亂生化大病也。再以天地人之六氣，三而三之，合則為九九，九九分為地之九野，人之九臟，蓋以九州配九竅，九野配九臟，故曰九野為九臟也。以地之九州通乎天氣，天之三氣分為九野，是地以九九制會，而合天之六六也。以人之九竅通乎天氣，天之三氣分為九臟，是人以九九制會，而合天之六六也。[脹]論曰：胷腹，腸胃之郭也。膻中者，心主之宮城也。蓋以九野在內九州在八方之外，九臟在內，九竅在形身之外，故曰九野為九臟也。以九野之草生五色，普遍於九州八荒，是五色之變，不可勝視矣。五氣五味藏於心肺腸胃，外使九竅之五色修明，音聲能彰，此五味之美，不可勝極矣。是人之九竅，與天氣相通，而九臟之又與地氣相通也。形臟者，藏有形之物也。神臟者，藏五臟之神也。藏有形之物者，胃與大腸小腸膀胱也。藏五臟之神者，心藏神、肝藏魂、脾藏意、肺藏魄、腎藏志也。蓋五味入口，藏於腸胃，津液藏於膀胱，以養五臟之神氣，故以形臟神臟合而為九臟，以配地之九野九州也。按臟腑各六，止五臟藏神。腸胃膀胱受盛水穀，膽乃奇恆之腑，不藏有形。三焦雖主決瀆，乃無形之氣，而亦不藏有形者也。故以九臟在內以應九野，九竅在外以應九州，而王氏諸賢，妄以頭角耳目為形臟，即[三部九候]論之所謂天以候頭角之氣者，候足太陽膀胱之氣也，地以候口齒之氣者，候足陽明胃腑之氣也；小腸之脈至目銳眥卻入耳中人以候耳目之氣者，候手太陽小腸之氣也。豈可以頭角耳目為形臟乎？】

帝曰：餘已聞六六九九之會也，夫子言積氣盈閏，願聞何謂氣？請夫子發蒙解惑焉！
岐伯曰：此上帝所秘，先師傳之也。
帝曰：請遂言之！
岐伯曰：五日謂之**候**，三候謂之**氣**，六氣謂之**時**，四時謂之**歲**，而各從其主治焉。五運相襲，而皆治之，終期之日，周而復始，時立氣布，如環無端，候亦同法。故曰，不知年之所加，氣之盛衰，虛實之所起，不可以為工矣。

【`王冰`曰：上帝，謂上古帝君也。先師，岐伯祖之師僦貸季，上古理色脈者。候者，日行天之五度，則五日也，三候正十五日也。六氣凡九十日，正三月也。設其多之矣，故十八候為六氣，六氣謂之時也。四時凡三百六十日，故曰四時謂之歲也。各從主治，謂一歲之日，各歸從五行之氣，而為之主治者也。五運，謂五行之氣，應天之運而主化者也。五行之氣，如父子相承，主統一周之日，常如是無已，周而復始也。時謂立春之前，當至時也。氣謂當王之脈氣也。春前氣至，脈氣亦至，故曰時立氣布也。候亦同法，即日行五度之候也。言一候之日，亦五氣相生，而直之差則病矣。工，謂工於修養者也，言必明於此，乃可橫行天下矣。】

【`馬蒔`曰：此言積氣盈閏之法也。五日謂之候，三候謂之氣。如立春之初五日，東風解凍；次五日，蟄蟲始振；後五日，魚陟負冰，合三候而謂之一氣也。六氣謂之時，則六氣計有三月，而謂之春。四時謂之歲，計春夏秋冬之四時，而謂之一歲。各有其時，則五行各從其所主而主治之也。五運相襲，而皆治之，終期之日，周而復始，時立氣布，如環無端。其所候者，每年同法，故必知年之加臨，氣有盛衰，病有虛實，而始可以稱上工矣。】

【`張志聰`曰：三五十五日為一氣，每一氣盈二十一刻有奇，合氣盈朔虛而生閏，故曰積氣盈閏也。此以下論五運之主歲主時，各有太過不及，故復設此問，上帝貴道而秘密，師所以傳教者也。上帝者，天帝也，蓋天不言而四時代序，惟師能闡明而傳道之也。《月令》曰：立春節初五日，東風解凍，次五日，蟄蟲始振；後五日，魚陟負冰。故五日謂之候，候物氣之生長變化也。三五十五日而成一氣，六氣九十日而為一時，四時合二十四氣而成一歲，以四時之氣，而各從其主治焉。甲己之歲，土運主之；乙庚之歲，金運主之；丙辛之歲，水運主之；丁壬之歲，木運主之；戊癸之歲，火運主之。以五行之相生沿襲，而各主一歲，一歲之中所主之氣，而皆治之。終期年之三百六十日，五歲一周而復始也。時立氣布者，一歲之中，又分立五運所主之時，而分布五行之氣，五氣相傳，而如環無端，其候環轉之氣，亦如五歲沿襲之法同也。此論五運之主歲也。每歲有六氣之加臨，五運之太過不及，氣有盛衰，則虛實之乘侮勝復所由起也。歲氣之盛虛，主民病之生死，故不知氣運者，不可為良工也。】

帝曰：五運之始，如環無端，其太過不及何如？
岐伯曰：五氣更立，各有所勝，盛虛之變，此其常也。
帝曰：平氣何如？
岐伯曰：無過者也。
帝曰：太過不及奈何？
岐伯曰：在經有也。

【`王冰`曰：在經有者，言[玉機真臟]論篇已具言五氣平和太過不及之旨也。】

【`馬蒔`曰：此言五運之有平氣，有太過，有不及也。按[氣交變]大論帝以五運之化太過為問，而伯以歲本太過，歲火太過，歲土太過，歲金太過，歲水太過，各有天時，民病應星為答。又以不及為問，而伯以歲木不及，歲火不及，歲土不及，歲金不及，歲水不及，各有天時民病為答。又按[五常政]大論，帝以平氣不及太過為問，而伯以木曰敷和，火曰升明，土曰備化，金曰審平，水曰靜順為平氣，木曰委和，火曰伏明，土曰卑監，金曰從革，水曰涸流為不及，木曰發生，火曰赫曦，土曰敦阜，金曰堅成，水曰流衍為太過，故謂之曰在經有也。】

【`張志聰`曰：五運之始，始於甲己化土、土生金，金生水，水生木，木生火，火復生土，五歲而右遷，如環無瑞。五行所主之歲，而各有太過不及。五運之氣，五歲更立。太過之年，則勝己所勝，而侮所不勝；不及之年，則為己所不勝而勝之，己所勝而侮之，故各有所勝也。所勝之氣，不務其德，則反虛其本位，而復受其乘侮，此盛虛之變，理之常也。無太過不及之歲，是為平氣。故曰無過者，謂不愆常候也。此篇乃歲運之提綱，後天元紀、五運行、六微旨、氣交變、五常政、至真要諸篇，詳論天地有淫勝鬱復之變，生物有草木昆蟲之眚，民病有胷脅腹背之災，故曰在經有也。】

帝曰：何謂所勝？
岐伯曰：春勝長夏，長夏勝冬，冬勝夏，夏勝秋，秋勝春，所謂**得五行時之勝**，各以氣命其臟。
帝曰：何以知其勝？
岐伯曰：求其至也，皆歸始春。未至而至，此謂**太過**，則薄所不勝而乘所勝也，命曰氣淫不分，邪僻內生，工不能禁。至而不至，此謂**不及**，則所勝妄行，而所生受病，所不勝薄之也，命曰氣迫。所謂求其至者，氣至之時也。謹候其時，氣可與期，失時反候，五治不分，邪僻內生，工不能禁也。

【`王冰`曰：春應木，木勝土，長夏應土，土勝水，冬應水，水勝火，夏應火，火勝金，秋應金，金勝木，常如是矣。四時之中，加之長夏，故謂得五行時之勝也。所謂長夏者，六月也，用生於火，長在夏中，既長而王，故曰長夏也。以氣命臟者，春之木內合肝，長夏土內合脾，冬之水內合腎，夏之火內合心，秋之金內合肺，故曰各以氣命其臟也。始春，謂立春之日也，春為四時之長，故候氣皆歸於立春前之日也。凡氣之至，皆謂在春前十五日，乃候之初也。未至而至，謂所直之氣，未應至而先期至也。先期而至，是氣有餘，故曰太過。至而不至，謂所直之氣，應至不至而後期至。後期而至，是氣不足，故曰不及。太過則薄所不勝而乘所勝，不及則所勝妄行，而所生受病，所不勝薄之者。凡五行之氣，我剋者為所勝，剋我者為所不勝，生我者為所生。假令肝木有餘，是肺金不足，金不制木，故木太過，木氣既餘，則反薄肺金，而乘於脾土矣。故曰，太過則薄所不勝而乘所勝也。此皆五臟之氣，內相淫併為疾，故命曰氣淫也。餘太過例同之。又如肝木氣少，不能制土，土氣無畏而遂妄行，水被土陵，故云所勝妄行而所生受病也。肝木之氣不平，肺金之氣自薄，故曰所不勝薄也。然木氣不平，土金交薄，相迫為疾，故曰氣迫也，餘不及例皆同。時，謂氣至時也。候其年，則始於立春之日；候其氣，則始於四氣定期；候其日，則隨於候日。故曰謹候其時，氣可與期也。反，謂反背也。五治，謂五行所治，主統一歲之氣也。然不分五治，謬引八邪，天真氣運，向未該通，人病之由，安能精達？故曰工不能禁也。】

【`馬蒔`曰：此明勝之為義，不分太過不及，而皆有所勝也。所謂勝者，即五行相剋之謂。如春屬木，夏屬火，長夏屬土，秋屬金，冬屬水，故春勝長夏，木剋土也，長夏勝冬，土剋水也，冬勝夏，水剋火也，夏勝秋，秋剋金也，秋勝春，金剋木也。此乃五行以時相勝，而在人則以氣命其臟，肝勝脾，脾勝腎，腎勝心，心勝肺，肺勝肝者是已。然欲知其勝之為候，則在於立春前十五日，乃候之初也，斯時氣候未當至而先至者，是氣有餘，故曰太過則薄所不勝而乘所勝。假令肝木有餘。則肺金不足，金不剋木，故木太過，木氣有餘，則反薄肺金，而乘於脾土矣，故曰太過則薄所不勝而乘所勝也。此皆五臟之氣，內相淫併為疾，故曰氣淫也。氣候應至不至，而後期始至，是氣不足，故曰不及則所勝妄行，而所生受病，所不勝薄之。又如肝木氣少不能制土，土氣無畏而遂妄行，水被土陵，故云所勝妄行，而心亦受病也。肝木之氣不乎，肺金之氣薄之，故曰所不勝薄之。然木氣不平，土金交薄，相迫為疾，故曰氣迫。何也？蓋我剋者為所勝，剋我者為所不勝，生我者為所生耳。故必謹候其氣至之時，凡候其年則始於立春之日，候其氣則始於四氣定期，候其日則隨於候日，故曰謹候其時，氣可與期也。若失時反候，而五行所治主統一歲之氣者，不能分之，則邪僻內生，醫工不能禁之矣。】

【`張志聰`曰：此言五運之所勝也。春應木，木勝土，長夏應土，土勝水，冬應水，水勝火，夏應火，火勝金，秋應金，金勝木。所謂得五行之主時而為勝也。春木合肝，夏火合心，長夏土合脾，秋金合肺，冬水合腎，各以四時五行之氣以名其臟焉。然歲運之氣至，有太過不及，而皆歸始於春，蓋春為氣之始也。[六元正紀]論曰：運太過則其至先，運不及則其至後。此天之道，氣之常也。運非有餘，非不足，是謂正歲，其至當其時也。是以春未至而天氣溫和，此為至先，運之太過也。主歲之氣太過，則薄己所不勝之氣，而乘侮己所勝之氣也。[至真要]論曰：氣至謂之至，氣分謂之分，至則氣同，分則氣異。所謂天地之正紀也。如所主歲運之氣，惟太過淫勝而不分，則民之邪僻內生，雖有良工不能禁也。《下經》曰，太過者暴，不及者徐。暴者為病甚，徐者為病持。是以太過之歲，如木淫不政，衝陽絕者死不治；歲火太過，太淵絕者死不治。故不及之氣，止云所生受病，而不致於工不能禁也。若春已至而天未溫和，是至而不至，此謂氣之不及也。主歲之運氣不及，則所勝之氣妄行，而所生受病，所不勝薄之也。如歲木不及，則己所勝之土氣妄行，而所生我之水氣受病矣。木火之氣虛，則己所不勝之金氣，薄而侮之，名曰氣迫，謂主氣不及而所勝所不勝之氣，交相逼迫也。復申明氣淫不分之義，所謂求其至者，求其四時之氣，應至而至之時也。謹候其春夏秋冬之時，則春時之氣，可期而溫；夏時之氣，可期而熱；秋時之氣，可期而凉；冬時之氣，可期而寒。失時反候，而五行所主之時氣不分，以致邪僻內生，而工不能禁也。】

帝曰：有不襲乎？
岐伯曰：蒼天之氣，不得無常也，氣之不襲，是謂**非常**，非常則變矣。
帝曰：非常而變奈何？
岐伯曰：變至則病，所勝則微，所不勝則甚，因而重感於邪，則死矣。故非其時則微，當其時則甚也。

【`王冰`曰：不襲，言五行之氣有不相承襲者。變，謂變易天常也。蒼天布氣，尚不越於五行，人在氣中，豈不應於天道？四時之氣亂，不順天常，故有病死之徵矣。假令木直之年，有火氣至，後二歲病矣；土氣至，後三歲病矣；金氣至，後四歲病矣；水氣至，後五歲病矣。真氣不足，復重感邪，真氣內微，故重感於邪則死也。假令非主直年而氣相干者，宜為微病，不必內傷於神臟，故非其時則微而且持也。若當所直之歲，則易中邪氣，故當其直時則病疾甚也。諸氣當其王者，皆必受邪，故曰非其時則微，當其時則甚也。[通評虛實]論曰：非其時則生，當其時則死。當謂正直之年也。】

【`馬蒔`曰：此言五運之氣有不襲者，乃所以為變，而民病之微甚，生死係之也。按[六元正紀]大論云：陰陽之氣，各有多少，故曰三陰三陽也。形有盛衰，謂五行之治，各有太過不及也。故其始也，有餘而往，不足隨之；不足而往，有餘從之。知迎知隨，氣可與期。若餘已復餘，少已復少，則天地之氣變常，而苛疾至矣。假如木令太過，木剋脾土，然肺金足以制之，是因所勝而病微也。若肺金不足以制之，而脾土為肝之所不勝，其病當甚矣。但所不勝者，其病既甚，而又重感於邪，則必死耳。故非其所勝之時，則病必微，當其所勝之時，則病必甚也。】

【`張志聰`曰：襲，承襲也。木承水而王於春，火承木而王於夏，土承火而王於長夏，金承土而王於秋，水承金而王於冬，五運之氣，交相沿襲而主治也。夫蒼天之氣，四時代序，自有經常，然五運之氣，有德化政令變異災眚之不同，設有不襲，是謂反常而變易矣，變易則為民病之災眚矣。五運相襲，氣之常也，反常則為變易矣，，變常之氣至，則為民病矣。如春木主時，其變為驟注，是主氣為風木，變氣為濕土，變氣為主氣之所勝，而民病則微；如變為肅殺，是主氣為風木，變氣為燥金，變氣為主氣之所不勝，而民病則甚，因而重感於邪則死矣。故變易之氣，至非其剋我之時，為病則微；當其剋我之時，為病則甚。】

帝曰：善。余聞氣合而有形，因變以正名，天地之運，陰陽之化，其于萬物，孰少孰多，可得聞乎？
岐伯曰：悉哉問也！天至廣不可度，地至大不可量，大神靈問，請陳其方。草生五色，五色之變，不可勝視。草生五味，五味之美，不可勝極。嗜欲不同，各有所通。天食人以五氣，地食人以五味。五氣入鼻，藏於心肺，上使五色修明，音聲能彰。五味入口，藏於腸胃，胃有所藏，以養五氣，氣和而生，津液相成，神乃自生。

【`王冰`曰：夫天地廣大，不可度量，而得之造化元微，豈可以人心而遍悉？大神靈問，讚聖深明，舉大說凡，粗言綱紀，故曰請陳其方。五色五味之變，不可極竅者，言物生之眾，稟化各殊，目視口味，尚無能盡之，況於人心乃能包括耶？嗜欲不同，各有所通者，言色味之眾，雖不可徧盡所由，然人所嗜所欲，則自隨己心之所愛耳。天以五氣食人者，臊氣湊肝，焦氣湊心，香氣湊脾，腥氣湊肺，腐氣湊腎也。地以五味食人者，酸味入肝，苦味入心，甘味入脾，辛味入肺，鹹味入腎也。清陽化氣而上為天，濁陰成味而下為地，故天食人以氣，地食人以味也。心榮面色，肺主音聲，故氣藏於心肺，上使五色修潔分明，音聲彰著。氣為水母，故味藏於腸胃，內養五氣，五氣和化，津液方生，津液與氣相副化成，神氣乃能生而宣化也。】

【`馬蒔`曰：此帝以萬物稟氣多少為問，伯乃大其問，而以天地之氣味養人者概之也。萬物皆有形，必氣合而後成之；萬物皆有名，必因變而正其名。變者，異也。是皆天地之所運，陰陽之所化。但萬物稟此陰陽之氣者，必有多少，可盡得而聞之。伯言天地至為廣大，難以盡言，其間陰陽所化者，萬物有色，而草之五色，有出於天成者，有出於人為者，極之而有不可勝視者也。萬物有味，而草之五味，有出於天成者，有出於人為者，極之而有不可勝美者也。惟人之嗜欲無窮，氣味皆有以通之。故陽為氣，氣本於天，而上天之五氣，乃天之所以食人者也。故五氣入於鼻以通於五臟，而藏於心肺，遂使五色修明，音聲能彰矣。《靈樞》[憂恚無言]論云：喉嚨者，氣之所以上下者也。此乃入於鼻，上下於喉嚨，而通於五臟者歟？陰為味，味本于地，而萬物之五味乃地之所以食人者也。故五味入於口，以通於六腑，而藏於腸胃，遂使味有所藏，以養五氣，則氣和而生，津液相成，神氣乃自生矣。[憂恚無言]論云：咽喉者，水穀之道路也。此乃入於口，由於咽喉，而通於六腑者歟？孰謂氣味不盡萬物陰陽之妙，而即人又不可以盡萬物稟賦之大耶？吁！非帝不能問，非伯不能答，其一時神聖，聚會於一堂，而講究元理，以救萬古之民命者如此。】

【`張志聰`曰：此復言地氣與天氣相合，而後化生萬物之有形也。[五常政]論曰：氣始而生化，氣散而有形，氣布而蕃育，氣終而象變。然而五味所資，生化有厚薄，成熟有多少，終始不同。蓋在天為氣，在地成形，形氣相合而化生萬物，物生謂之化，物極謂之變，物變已成而後定名，此皆天地之運，陰陽之化。然生化有厚薄，成熟有多少，故帝設此問焉。所謂太虛寥廓，肇基化元，萬物資始，五運經天，布氣真靈，總統坤元，幽顯既位，寒暑弛張，生生化化，萬物咸章，故曰大神靈問。神靈指天地陰陽而言，言大哉天地陰陽之問也。陳其方，言其略也。草者，五穀五菜概及果木而言也。蓋天三生木，故先言草木而及於昆蟲萬物也。草生五色者，其色為蒼，其化為榮，其色為赤，其化為茂，其色為黃，其化為盈，其色為白，其化為斂，其色為黑，其化為肅，物極而象變，不可勝視也。草生五味者，其味為酸，其味為苦，其味為甘，其味為辛，其味為鹹，以草生之五味，而及於五菜五穀五果五畜之美，不可勝極也。但人之嗜欲不同，而五味各歸所喜，如苦先入心，酸先入肝，五氣入鼻，藏於心肺，五味入口，以養五氣，故各有所通也。五氣，臊焦香腥腐也，在天為氣，故食人以五氣，在地為化，化生五味，故食人以五味也。天位居高而包乎地之外，故五氣從外竅而內入於心肺，心肺居上，為陽也。心榮色而華於面，故使五色修明。肺主聲，故音聲能彰也。地位居下而處乎天之內，故五味藏於腸胃，以養五臟之氣，氣得味養，則陰陽和而相生矣。水穀皆入於口，其味有五，津液各走其道，氣和津成，而五臟之神乃自生矣。】

【`朱濟公`曰：神氣為陽，故曰生；津液為陰，故曰成。】

帝曰：臟象何如？
岐伯曰：心者生之本，神之變也。其華在面，其充在血脈，為陽中之太陽，通於夏氣。肺者氣之本，魄之處也。其華在毛，其充在皮，為陽中之太陰，通於秋氣。腎者主蟄封藏之本，精之處也。其華在髮，其充在骨，為陰中之少陰，通於冬氣。肝者罷極之本，魂之居也。其華在爪，其充在筋，以生血氣，其味酸，其色蒼，此為陽中之少陽，通於春氣。脾、胃、大腸、小腸、三焦、膀胱者，倉廩之本，營之居也，名曰器，能化糟粕，轉味而入出者也。其華在脣四白，其充在肌，其味甘，其色黃，此至陰之類，通於土氣。凡十一臟，取決於膽也。 【 罷，音皮。】

【`王冰`曰：象謂所見於外，可閱者也。心者君主之官，神明出焉，然君主者，萬物繫之以興亡，故曰心者生之本，神之變也。火氣炎上，故華在面也。心養血，其主脈，故充在血脈也。心王於夏，氣合太陽，以太陽居夏火之中，故曰陽中之太陽，通於夏氣也。肺藏氣，其神魄，其養皮毛，故曰肺者氣之本，魄之處，華在毛，充在皮也。肺臟為太陰之氣，主王於秋，晝日為陽氣所行，位非陰處，以太陰居於陽分，故曰陽中之太陰，通於秋氣也。地戶封閉，蟄蟲深藏，腎又主水，受五臟六腑之精而藏之，故曰腎者主蟄封藏之本，精之處也。腦者髓之海，腎主骨髓，髮者腦之所養，故華在髮，充在骨也。以盛陰居冬陰之分，故曰陰中之少陰，通於冬氣也。夫人之運動者，皆筋力之所為也。肝主筋，其神魂，故曰肝者罷極之本，魂之居也。爪者筋之餘，筋者肝之養，故華在爪，充在筋也。東方為發生之始，故以生血氣也。[陰陽應象]大論曰：東方生風，風生木，木生酸，肝合木，故其味酸也。又曰：神在臟為肝，在色為蒼，故其色蒼也。以少陽居於陽位而王於春，故曰陽中之少陽，通於春氣也，脾胃大腸小腸三焦膀胱，皆可受盛，轉運不息，故為倉廩之本，名曰器也。營起於中焦，中焦為脾胃之位，故云營之居也。然水穀滋味，入於脾胃，脾胃轉化其味，出於三焦膀胱，故曰轉味而入出者也。口為脾官，脾主肌肉，故曰華在脣四白，充在肌也。四白，謂脣四際之白色肉也。又曰：中央生濕，濕生土，土生甘，脾合土，故其味甘也。又曰：在臟為脾，在色為黃，故其色黃也。脾臟土氣，土合至陰，故曰此至陰之類，通於土氣也。[金匱真言]論曰：陰中之至陰，脾也。十一臟者，上從心臟，下至於膽，為十一也。然膽者中正剛斷無私偏，故十一臟取決於膽也。】

【`馬蒔`曰：此明十一臟象，而總其取決於膽也。夫臟在內而形之於外者可閱，斯之謂臟象也。《靈樞》[本神]篇帝問德、氣、精、神、魂、魄、心、意、志、思、智、慮，伯言天之在我者德也，地之在我者氣也，德流氣薄而生者也，故生之來謂之精，兩精相搏謂之神，隨神往來者謂之魂，並精而出入者謂之魄，所以任物者謂之心，心有所憶謂之意，意之所存謂之志，因志而存變謂之思，因思而遠慕謂之慮，因慮而處物謂之智。此篇心臟則曰生之本，神之變，肺臟則曰氣之本，魄之處，腎臟則曰精之處，肝臟則曰魂之居，正當以彼義而釋此義也。試以心臟言之：心者為君主之官，神明出焉，故吾身與萬事萬物之所以生，以之為本，神明應用，以之變化。面居上，心則華之火炎上也。血脈在中，心則充之，心主血脈也。心肺居於膈上，皆屬陽，而心則為陽中之陽，當為陽中之太陽也。自時而言，夏主火，心亦屬火，其通於夏氣乎？以肺臟言之：[五臟生成]篇云：諸氣者皆屬於肺，故吾身之氣以之為本，肺藏魄，故魄以之為處。肺主身之皮毛，故其華在毛，其充在皮。肺與心居於膈上，皆屬陽，而肺為陽中之陰，當為陽中之太陰也。自時而言，秋主金，肺亦屬金，其通於秋氣乎？以腎臟言之：腎主冬，冬主閉藏，故腎主蟄封藏之本也。腎者主水，主受五臟六腑之精而藏之，故為精之處也。腎主骨髓，腦為髓海，故其華在髮，其充在骨。腎肝居於膈下，皆屬陰而腎為陰中之陰，當為陰中之少陰也。蓋肺為手太陰，故即以太陰名之，而腎為足少陰，故即以少陰名之耳。冬主水，腎亦屬水，其通於冬氣乎？以肝臟言之：肝主筋，故勞倦罷極，以肝為本，肺藏魂，故為魂所居。《靈樞》[本臟]篇云：肝應爪。故其華在爪。肝主筋。故其充在筋。[陰陽應象]大論云：木生酸，酸生肝，肝生筋，筋生心，心生血，血生脾，脾生肉，肉生肺，肺生皮毛。又諸氣皆屬於肺，則吾身之血氣，皆由肝而生也。又曰：在味為酸，在色為蒼，故其味酸，其色蒼也。東方為陽生之始，而肝則為五臟之長，故肝屬陽中之少陽也。春主木，肝亦屬木，其通於春氣乎？然脾雖屬於五臟，而與胃以膜相連，故此脾胃為倉廩之官，大腸為傳導之官，小腸為受盛之官，三焦為決瀆之官，膀胱為州都之官，然六腑皆所以受物，實而不滿者也，故皆可以為倉廩之本耳。[痺](痹)論謂營氣者水穀之精氣也。《靈樞》[營衛生會](衛氣)篇謂營氣出於中焦，故此六臟者，誠為營氣之所居，又為營氣所居之器也。凡所以化糟粕轉味而或入或出者，皆由此六腑耳。[陰陽應象]大論云：脾主口。故其華在脣四白也。四白者，口脣四際之白色也。又曰：在味為甘，在色為黃。故曰，其味甘，其色黃也。脾居中州，為陰中之至陰，故曰至陰之類通土氣也。[靈蘭秘典]論云：膽者中正之官，決斷出焉。故凡十一臟，皆取決於膽耳。蓋肝之志為怒，心之志為喜，脾之志為思，肺之志為憂，腎之志為恐，其餘六臟，孰非由膽以決斷之者乎？】

【`張志聰`曰：象者像也，論臟腑之形像，以應天地之陰陽也。心主血，中焦受氣，取汁化赤而為血，以奉生身，莫貴於此，故為生身之本。心藏神而應變萬事，故曰神之變也。十二經脈，三百六十五絡，其氣血皆上於面，心主血脈，故其華在面也。在體為脈，故其充在血脈。其類火而位居尊高，故為陽中之太陽，而通於夏氣。夏主火也。肺主氣而藏魄，故為氣之本，魄之處也。肺主皮毛，故華在毛，充在皮也。臟真居高而屬陰，故為陽中之太陰，而通於秋氣。秋主肺也。冬令之時，陽氣封閉，蟄蟲深藏，腎主冬藏，故為蟄封藏之本，蓋蟄乃生動之物，以比生陽之氣，至春一陽初生，而蟄蟲復振矣。腎為水臟，受五臟之精液而藏之，故為精之處也。髮乃血之餘，血乃精之化，故其華在髮，腎主骨，故其充在骨也。腎為陰臟而有坎中之陽，故為陰中之少陰，而通於冬氣。冬主水也。動作勞甚謂之罷，肝主筋，人之運動皆由於筋力，故為罷極之本。肝藏魂，故為魂之居。爪者筋之餘，故其華在爪，其充在筋。肝屬木，位居東方，為發生之始，故以生血氣。酸者木之味，蒼者木之色，木旺於春，陽氣始生，故為陽中之少陽，以通於春氣。足太陰獨受水穀之濁，為轉輸之官，腸胃主受傳水穀，三焦主決瀆水道，膀胱為水精之腑，故皆為倉廩之本。脾藏榮，故為榮之居。器者生化之宇，具升降出入之氣。脾能運化糟粕，轉味而入養五臟，輸出腐穢於二陰，故名之曰器也，四白脣之四際白肉也。口為脾竅而主肌，故華在脣四白，其充在肌，甘者土之味，黃者土之色也，脾為陰中之至陰，通於土氣，此指脾而言，以腸胃三焦膀胱，並受傳水穀之精粗，故總為倉廩之本。受濁者為陰，故曰至陰之類。五臟六腑，共為十一臟，膽主甲子，為五運六氣之首，膽氣升則十一臟腑之氣皆升，故取決於膽也。所謂求其至也，皆歸始春。】

故人迎一盛病在少陽，二盛病在太陽，三盛病在陽明，四盛已上為格陽。寸口一盛病在厥陰，二盛病在少陰，三盛病在太陰，四盛已上為關陰。人迎與寸口俱盛，四倍已上為關格。關格之脈贏，不能極於天地之精氣，則死矣。

【`王冰`曰：少陽，膽脈也；太陽，膀胱脈也；陽明，胃脈也。《靈樞經》曰：一盛而躁在手少陽，二盛而躁在手太陽，三盛而躁在手陽明。手少陽，三焦脈也；手太陽，小腸脈也；手陽明，大腸脈也。一盛者，謂人迎之脈，大於寸口一倍也，餘盛同法。四倍已上，陽盛之極，故格拒而食不得入也。此陽脈法也。厥陰，肝脈也；少陰，腎脈也；太陰，脾脈也。又曰：一盛而躁在手厥陰，二盛而躁在手少陰，三盛而躁在手太陰，手厥陰，心包脈也；手少陰，心脈也；手太陰，肺脈也。盛法同陽。四倍已上，陰盛之極，故關閉而溲不得通也。此陰脈法也。俱盛，謂俱大於平常之脈四倍也。物不可以久，盛極則衰敗，故不能極於天地之精氣則死矣。又曰：陰陽俱盛，不得相營。故曰關格。關格者，不得盡期而死，此之謂也。】

【`馬蒔`曰：此言關格之脈，而決其為死也。上文言十一臟之臟象矣，然胃膽小腸大腸三焦膀胱之脈，見於左手寸部人迎，肝心脾肺腎之脈，見於右手寸部氣口，故《靈樞》終始經脈四時氣等篇，皆云人迎一盛病在足少陽，一盛而躁病在手少陽，人迎二盛病在足太陽，二盛而躁病在手太陽，人迎三盛病在足陽明，三盛而躁病在手陽明，人迎四盛，且大且數，名曰溢陽，溢陽為外格，故此篇名之曰格陽，正以拒六陰於內，而使之不得出耳。王註止言手經而不言足經者，未考諸篇大義故也。又言脈口一盛，病在足厥陰，一盛而躁病在手心主，脈口二盛，病在足少陰，二盛而躁病在手少陰，脈口三盛，病在足太陰，三盛而躁病在手太陰，脈口四盛且大且數者名曰溢陰，溢陰為內關，故此篇名之曰關陰，正以關六陽在外，而使之不得入耳。王註止引躁脈而不兼手足者非。又云人迎與脈口俱盛四倍以上，則是兩手寸部兼盛之極也，名曰關格。關格者，與之短期，故此篇曰關格之脈贏，不能極於天地之精氣，則死矣。贏與盈同，即俱盛之謂也。】

【`張志聰`曰：此論臟腑之六氣，以應天地之六六也。左為人迎，右為氣口，蓋陽氣從左而行於右，陰氣從右而行於左，故以人迎以候三陽之氣。故者承上文而言人之臟腑，以應三陰三陽之六氣也。一盛病在少陽，少陽主春升之氣也，太陽主夏，陽明主秋，四盛以上者，言人之陰陽，惟陽太盛，名曰格陽。蓋陽主在外，陽格於外，不得三陰中見之化以和之，此三陽之太過也。寸口，手太陰之兩脈口，以候三陰之氣也。厥陰主乙木，春生之氣，故寸口一盛病在厥陰，二之氣少陰，三之氣太陰。四盛以上者，人之陰陽，惟陰太盛，名曰關陰，蓋陰氣主內，關陰於內，不得三陽中見之化以和之，此三陰之太過也。此論寸口人迎之病脈，以應四時之三陰三陽，即四時之六氣不平，而亦為三陰三陽之民病也。故[六微旨]大論曰：至而不至，來氣不及，未至而至，來氣有餘，物生其應也，氣脈其應也。《靈樞經》曰：持其脈口人迎，以知陰陽有餘不足，平與不平，天道畢矣。所謂平人者不病，不病者脈口人迎應四時也。上下相應而俱往來也。上下相應者，脈口與人迎平等，所謂陰中有陽，陽中有陰也。此言天地之陰陽，以應人之臟腑，臟腑之六氣，以應天地之陰陽也。俱四倍已上者，陰陽俱亢極也。極，至也。蓋天有陰陽，地有陰陽，陽盛之下，陰精承之，陰盛之下，陽氣承之，陰陽承制而交相生化者也。人生於天地氣交之中，陰陽和平，是為無病。如陰陽俱盛而不和，是不能及於天地陰陽精氣之承制，則死矣。即六微旨之所謂亢則害，承乃制，制則生化，外列盛衰，害則敗亂，生化大病之旨也。】


# 五臟生成
★ 素問·五臟生成篇第十

【`王冰`曰：按此篇直記五臟生成之事，而無問答之辭，故不云論，後皆倣此。】

【`馬蒔`曰：按篇內以五臟之所主所傷所合，五色之見死見生，五臟所生之外榮，五色當五臟之味，五色當五臟之合，及後半篇能合色脈之義，推之皆本於天地生成，如《易》之所謂天一生水，而地以六成之；地二生火，而天以七成之；天三生木，而地以八成之；地四生金，而天以九成之；天五生土，而地以十成之。五臟之義有如此，故名曰五臟生成篇。】

【`張志聰`曰：夫色以應天，脈以應地，天主生，地主成。此篇無問答，而直曰心之合脈，似承上篇天地之陰陽，而復應乎色脈也。】

心之合脈也，其榮色也，其主腎也。肺之合皮也，其榮毛也，其主心也。肝之合筋也，其榮爪也，其主肺也。脾之合肉也，其榮脣也，其主肝也。腎之合骨也，其榮髮也，其主脾也。

【`王冰`曰：火氣動躁，脈類齊同，心臟應火，故合脈。火炎上而色赤，故榮美於面而赤色。主謂主與腎相畏也。主腎者，火畏於水，水與為官，故畏於腎。金氣堅定，皮象亦然，肺臟應金，故合皮。毛附皮革，故外榮。主心者，金畏於火，火與為官，故主畏於心也。木性曲直，筋體亦然，肝臟應木，故合筋。爪者筋之餘，故外榮。主肺者木畏於金，金與為官，故主畏於肺也。土性柔厚，肉體亦然，脾臟應土，故合肉。口為脾之官，故榮於脣。脣謂四際白色之處，非赤色處也。主肝者土畏於木，木與為官，故主畏於肝也。水性流濕，精氣亦然，骨通精髓，故合骨。腦為髓海，腎氣主之，故外榮髮。主脾者，水畏於土，土與為官，故主畏於脾也。】

【`馬蒔`曰：此一節舉五臟之所合所榮所主者而言之也。吾身有脈，心則合之；吾身有色，心則榮之。然心屬火，腎屬水，火之所畏者惟水，則心之所主者惟腎也，故曰其主腎也。吾身有皮，肺則合之；吾身有毛，肺則榮之。然肺屬金，心屬火，金之所畏者惟火，則肺之所主者惟心也，故曰其主心也。吾身有筋，肝則合之，吾身有爪，肝則榮之。然肝屬木，肺屬金，木之所畏者惟金，則肝之所主者惟肺也，故曰其主肺也。吾身有肉，脾則合之；吾身有脣，脾則榮之。然脾屬土，肝屬木，土之所畏者惟木，則脾之所主者惟肝也，故曰其主肝也。吾身有骨，腎則合之；吾身有髮，腎則榮之。然腎屬水，脾屬土，水之所畏者惟土，則腎之所主者惟脾也，故曰其主脾也。】

【`張志聰`曰：心主血脈，故合於脈。經云：脈出於氣口，色見於明堂。心之華在面，故其榮在色。五臟合五行，各有相生相制，制則生化。心主火而受制於腎水，是腎乃心臟生化之主，故其主腎也。肺主氣，氣主表，故合於皮，《傷寒論》曰：寸口脈緩而遲，緩則陽氣長，其聲商，毛髮長。毛附於皮，氣長則毛榮。髓生肝，肝生筋，故肝所合在筋，爪乃筋之餘，故其榮在爪。脾主中央土，乃倉廩之官，主運化水穀之精，以生養肌肉，故合肉。脾開竅於口，故榮在脣。腎藏精而主體，故所合在骨。髮乃精血之餘，故其榮在髮。[五運行]論曰：北方生寒，寒生水，水生鹹，鹹生腎，腎生骨髓，髓生肝，肝生筋，筋生心，心生血，血生脾，脾生肉，肉生肺，肺生皮毛，皮毛生腎。此天一生水而五臟之相生也。[六微旨]論云：帝曰地理之應六節氣位何如？岐伯曰：相火之下，水氣治之；水位之下，土氣承之；土位之下，風氣承之；風位之下，金氣承之；金位之下，火氣承之；君火之下，陰精承之。亢則害，承乃制，制則生化。故曰心之合脈也，肺之合皮也，言五臟之相生也。其主腎也，其主心也，言五臟之相成也。朱濟公問曰：先心而肺，肺而肝，肝而脾，脾而腎，乃歸重於成與？曰：然。】

是故多食鹹，則脈凝泣而色變。多食苦，則皮槁而毛拔。多食辛，則筋急而爪枯。多食酸，則肉胝䐢而脣揭。多食甘，則骨痛而髮落。此五味之所傷也。 【 泣、濇同。胝，音抵。䐢，音縐。】

【`王冰`曰：心合脈，其榮色，鹹益腎，勝於心，心不勝，故脈凝泣而顏色變易也。肺合皮，其榮毛，苦益心，勝於肺，肺不勝，故皮枯槁而毛拔去也。肝合筋，其榮爪，辛益肺，勝於肝，肝不勝，故筋急而爪干枯也。脾合肉，其榮脣，酸益肝，勝於脾，脾不勝，故肉胝䐢而脣皮揭舉也。腎合骨，其榮髮，甘益脾，勝於腎，腎不勝，故骨痛而髮墮落也。夫五味入口，輸於腸胃，而內養五臟，各有所欲，欲則互有所傷。】

【`馬蒔`曰：此承上文五臟之所主者，有相剋之義，而此遂以所主之所傷者言之也。心之所主者惟腎，故腎之味，主鹹者也；多食鹹，則心為腎傷；心之合在脈，脈則凝泣而不通；心之榮在色，色則變常而黧黑矣。肺之所主者惟心，故心之味，主苦者也；多食苦，則肺為心傷，肺之合在皮，皮則枯槁而不澤；肺之榮在毛，毛則脫落而似拔矣。肝之所主者惟肺，故肺之味，主辛者也。多食辛，則肝為肺傷，肝之合在筋，筋則緊急而不柔；肝之榮在爪，爪則乾枯而不潤矣。脾之所主者惟肝，故肝之味，主酸者也。多食酸，則脾為肝傷；脾之合在肉，肉則胝䐢而憔瘁；脾之榮在脣，脣則揭舉而枯薄矣。腎之所主者惟脾，故脾之味，主甘者也。多食甘，則腎為脾傷；腎之合在骨，骨則疼痛而不快；腎之榮在髮，髮則漸墮而零落矣。此五味之所傷者如此。】

【`張志聰`曰：此承上文而言太過之為害也。夫五行有相生相制，不可偏廢者也，如制之太過，則又有剋賊之害矣。是故多食鹹，則水味太過而傷心，其脈凝泣而色變矣。多食苦，是火味太過而傷肺，則皮槁而毛落矣。多食辛，是金味太過而傷肝，則筋縮急而爪乾枯矣。多食酸，是木味太過而傷脾，則肉胝䐢而脣掀揭矣。多食甘，是上味太過而傷腎，則骨痛而髮落矣。五味所以養五臟者也，臟有偏勝，則所不勝之臟受傷，此又承制之不可太過。】

故心欲苦，肺欲辛，肝欲酸，脾欲甘，腎欲鹹，此五味之所合也。

【`王冰`曰：苦合火，辛合金，酸合木，甘合土，鹹合水，各隨其欲而歸湊之。】

【`馬蒔`曰：此言五臟有所欲之味，乃其所合者也。合者，猶所謂相宜也。[陰陽應象]大論云：南方生熱，熱生火，火生苦，苦生心。西方生燥，燥生金，金生辛，辛生肺。東方生風，風生木，木生酸，酸生肝，中央生濕，濕生土，土生甘，甘生脾。北方生寒，寒生水，水生鹹，鹹生腎。故心之所欲惟苦，肺之所欲惟辛，肝之所欲惟酸，脾之所欲惟甘，腎之所欲惟鹹。此乃五臟之氣，合於五味，故其所以欲之者如此。】

【`張志聰`曰：五味入口，藏於腸胃，以養五臟氣，故五味為五臟之所欲，無有偏勝，則津液相成，而神自生矣。】

五臟之氣，故色見青如草茲者死，黃如枳實者死，黑如炲者死，赤如衃血者死，白如枯骨者死。此五色之見死也。青如翠羽者生，赤如雞冠者生，黃如蟹腹者生，白如豕膏者生，黑如烏羽者生。此五色之見生也。 【 茲，作滋。炲，音台。衃，舖杯切。】

【`王冰`曰：如草茲者，如草初生之青色也，如枳實者，色青黃也；如炲者，如炲煤也；如衃血者，如敗惡凝聚之血色赤黑也；白而枯槁如乾骨之白也。臟敗，故見死色也，[三部九候]論曰：五臟已敗，其色必夭，夭必死矣。此之謂也。翠羽、雞冠、蟹腹、豕膏、烏羽，此謂光潤也。色雖可愛，若見朦朧尤善矣。】

【`馬蒔`曰：此歷舉五臟之五色，而決其為死生之外見也。五色以黃為主，黃以明潤為難。青如草之茲汁，其色青沉；黃如枳實，其色青黃；黑如炲煤，其色純黑；赤如衃血，其色赤黑；白如枯骨，其色乾枯。此皆色不明潤者也，故見之則為死者如此。青如翠羽，赤如雞冠，黃如蟹腹，白如豕膏，黑如烏羽，此皆色之明潤者也，故見之則為生者如此。】

【`張志聰`曰：五味藏於腸胃，以養五臟之氣，五臟內藏五神，五氣外見五色，此以下論五臟之經氣，而見死生之色，與生於心生於肺之色，各有不同，故首提曰五臟之氣。故者承上文而言五臟之氣受傷，則見五行之敗色矣。茲，蓐蓆也，茲草者，死草之色，青而帶白也。枳實，黃而帶青色也。炲，烟塵也，如炲黑而帶黃也。衃者，敗惡凝聚之血，色赤黑也。枯骨，死白而枯乾也。五色乾枯，而兼有所勝之色，故死。五色正而華彩光潤，故生。】

生於心，如以縞裹朱；生於肺，如以縞裹紅；生於肝，如以縞裹紺；生於脾，如以縞裹栝樓實；生於腎，如以縞裹紫。此五臟所生之外榮也。 【 樓，蔞同。】

【`王冰`曰：是乃真見生色也。縞，白色。紺，薄青色。榮，美色也。】

【`馬蒔`曰：此舉五臟所生之正色，而指其為外榮也。縞，素練也。彼色之生於心者，如以縞裹朱，此赤之明潤者也；生於肺者，如以縞裹紅，白中有血色，此白之明潤者也；生於肝者，如以縞裹紺，紺者深青揚赤色，此青之明潤者也；生於脾者，如以縞裹栝樓實，此黃之明潤者也；生於腎者，如以縞裹紫，此黑之明潤者也。此乃五臟所生之外榮者如此。[脈要精微]論曰：赤欲如帛裹朱，不欲如赭；白欲如鵝羽，不欲如鹽；青欲如蒼璧之澤，不欲如藍；黃欲如羅裹雄黃，不欲如黃土；黑欲如重漆，不欲如地蒼，皆以明潤為貴也。】

【`張志聰`曰：此言五臟所生之榮色見於外也。上節言五臟之氣，見五色於外，此復言臟真之榮，隱見于皮膚之間，有若縞裹者也。朱，紅之深也；紅，淡白紅也。栝樓實，紅黃色也；紫，赤黑之間色也。此五行之色而俱兼紅者也。蓋氣主白而榮主紅，如以縞裹者，五臟之氣包於外也。五色之俱兼紅者，五臟之榮隱見於內也。上節言五臟之氣色，此論五臟之血色。　　王子芳問曰：氣色有死生，血色無死生耶？曰：外因之病，由氣而經，經而臟；內因之病，由臟而經，經而氣。內外二因，俱傷五臟之氣而後死。是以五色之見死者，五臟之氣絕也。】

色味當五臟：白當肺辛，赤當心苦，青當肝酸，黃當脾甘，黑當腎鹹。故白當皮，赤當脈，青當筋，黃當肉，黑當骨。

【`王冰`曰：此言各當其所應，而為色味，各歸其所養之臟氣也。】

【`馬蒔`曰：此以五色五味配五臟也。肺之味在辛，白色當之。心之味在苦，赤色當之。肝之味在酸，青色當之。脾之味在甘，黃色當之。腎之味在鹹，黑色當之。不唯是也，肺之合在皮，白色當之。心之合在脈，赤色當之。肝之合在筋，青色當之。脾之合在肉，黃色當之。腎之合在骨，黑色當之。此所謂色味當五臟也。】

【`張志聰`曰：當，承也，值也，謂色味之應五臟者，色外而味內也。故曰白當肺辛，言辛生肺而肺生白也。此復結五臟死生之色，生於五臟之氣，五臟之神氣，生於五味也。肺合皮，心合脈，肝合筋，脾合肉，腎合骨，此言生於心生於肺之色，承五臟之合而見於外也。】

諸脈者皆屬於目，諸髓者皆屬於腦，諸筋者皆屬於節，諸血者皆屬於心，諸氣者皆屬於肺。此四肢八谿之朝夕也。

【`王冰`曰：脈者血之府。[宣明五氣]篇曰：久視傷血。由此明諸脈皆屬於目也。腦為髓海，故諸髓屬之。而筋氣之堅結者，皆絡於骨節之間。[宣明五氣]篇曰：久行傷筋。由此明諸筋皆屬於節。血居脈內，屬於心。[八正神明]論曰：血氣者人之神，然神者心之主。由此故諸血皆屬於心。諸氣屬肺，肺臟主氣故也。谿者，肉之小會名也。八谿，謂肘膝腕也。如是氣血筋脈，互有盛衰，故為朝夕矣。】

【`馬蒔`曰：吾身諸脈，皆屬於目。[解精微]論曰：心者，五臟之專精也，目者其竅也。《靈樞》[大惑]論岐伯曰：目者，五臟六腑之精也。《靈樞》[口問]篇岐伯曰：目者，宗脈之所聚也。[脈要精微]論曰：脈者血之府。[宣明五氣]論云：久視傷血。夫心主脈，為五臟之專精，而目為之竅，然脈為血之府，而久視傷血，則傷脈矣。血脈本為同類，此諸脈皆屬於目也。吾身有髓，皆屬於腦，蓋骨中有髓，非止於腦，而腦為髓海，故諸髓皆腦屬之也。吾身諸筋，皆屬於節。《靈樞》[九鍼十二原]篇云：所謂節之交，三百六十五會。又云：所謂節者，神氣之所游行出入也，非皮肉筋骨也。小鍼解云：節之交三百六十五會者，絡脈滲灌諸節者也。蓋骨節曰節，筋則絡於諸節之間。[宣明五氣]篇云，久行傷筋，則筋屬於節可知矣。吾身諸血，皆屬於心。[陰陽應象]大論云：心主血。[痿]論曰：心主身之血脈。則血屬於心可知矣。吾身諸氣，皆屬於肺。《靈樞》[本神]篇云：肺藏氣。則氣屬於肺可知矣。此四肢八谿，朝夕各有所屬，而流通無間者也。四肢者，手足也；八谿者，手之肘與腕，足之膝與腕也，蓋肉之小會為谿也。】

【`張志聰`曰：五臟六腑之精，十二經脈，皆上注於目，屬於腦後，出於項，故曰諸脈皆屬於目。此節論五臟經氣之所循行，蓋臟而經，經而氣，氣而色也。頭痛巔疾，過在足少陰巨陽，是氣而經，經而臟也。是以此節與頭痛巔疾節，照應五臟之氣節，故人臥血歸於肝節，與赤脈之至節，照應生於心如以縞裹朱節。腦為精髓之海也。筋生於骨，連絡於骨節之間。血者，神氣也。中焦之汁，五臟之精，奉心神化赤而為血，故諸血皆屬於心。上焦開發，宣五穀味，熏膚，充身，澤毛，若霧露之溉，是謂氣。五穀入胃，淫精於脈，肺居上焦，朝百脈而輸精於皮毛，故主周身之氣也。四肢，五臟經俞之所出也。八谿，即四肢股肱之肉，五臟元真之所通會也。此言五臟之經血，總屬於心，五臟之氣，總屬於肺，經氣循行於四肢八谿，注於目，會於腦，濡筋骨，利關節，朝夕循行，外內出入，如環無端者也。故善察色者，當知五臟之氣，善診脈者，當以五脈為始也。】

故人臥，血歸於肝。肝受血而能視，足受血而能步，掌受血而能握，指受血而能攝。臥出而風吹之，血凝於膚者為痹，凝於脈者為泣，凝於足者為厥。此三者血行而不得反其空，故為痹厥也。 【 泣，音濇。空，與孔同。】

【`王冰`曰：肝藏血，心行之，人動則血運於諸經，人靜則血歸於肝臟，何者？肝主血海故也。視，言其用也。目為肝之官，故肝受血而能視。氣行血乃流，故足受血而能行步也。掌受血以當把握之用，指受血以當攝受之用。血氣者人之神，故所以受血者，皆能運用。痹謂𤸷痹，泣謂血行不利，厥謂足逆冷。空者血流之道，大經隧也。】

【`馬蒔`曰：《靈樞》[本臟]篇云：肝藏血。然動則運於諸經，靜則歸於肝臟，肝既受血，則肝本藏精於目，遂能視矣。下而為足，乃足之三陽三陰經也，足既受血，遂能步矣。上而為掌為指，乃手之三陽三陰經也，掌與指既已受血，遂能握能攝矣。然血雖充足於人身，而風為百病之始，若臥出之際，元府未閉，魄汗未藏，為風所吹，則血凝於膚，當為痹證。[痹]論云：以風勝者為行痹，血凝於脈，當濇滯不通，血凝於足，當為厥證。[厥]論分厥有寒熱，陽經勝則為熱厥，陰經勝則為寒厥。今風吹血凝而成厥，又當驗陰陽偏勝而分寒熱也。此三者血行而不得反其空穴，故為痹與厥者如此。不曰濇者，言痹厥皆血凝於脈也。】

【`張志聰`曰：此復論血隨衛氣之行於脈外也。夫血乃水穀之精，流溢於中，布散於外，專精者行於經隧，是行於經隧者，經脈之榮血也。流溢於中者，流溢於衝任也。衝任起於胞中，上循背裏為經絡之海，其浮而外者，循腹右上行，布散於外，滲皮膚，生毫毛，寤則隨衛行於膚表，臥則隨衛內入而歸於肝，是衝任主發源，而肝主受納，是以傷寒熱入血室，而刺肝之期門。故者承上文而言。經脈之血，隨榮氣行於四肢之三陰三陽，晝夜環轉，衝任之血隨衛氣而日行於陽，夜歸於陰也。肝開竅於目，故肝受此血而能視。夫色見於明堂者，五臟之氣色也。五臟所生之外榮者，血色而見於目也。故曰五色之奇脈者，奇經之血色也。夫水穀入胃，津液各走其道。五臟，主藏精者也。五臟之精，化赤而為血，溢於衝任，歸受於肝，開竅於目，是以五臟所生之色，外榮於目，而肝主色也。夫血者，所以濡筋骨，利關節者也。能步、能握、能攝，言衝任之血，亦循行於四肢，滲於指掌，而無處不到也。《金匱要略》曰：血痹病從何得之？師曰：汗出臥，不時動搖，加被微風，遂得之。汗出者，言衛氣之虛於外也。臥則衛歸於陰，出則血行於外，如被風吹，則血凝於皮膚而為痹矣。痹者痹閉而不遂也，此言衛氣之留於陰也久，不能為血之外衛故也。脈者，見於皮膚之絡脈也，衝任之血，溢於皮膚，滲於絡脈，故凝於皮膚則為痹，凝於絡脈則泣濇而不能流行矣。厥者，逆冷也。夫陰陽氣不相順接則為厥。下為陰，血為陰，如血凝於下，則上下陰陽不相順接，而為厥矣。此言血隨衛行，而陰陽之不相和者也。空，骨空也。骨空者，節之交三百六十五穴，會絡脈之滲灌諸節者也。血行於皮膚，不得反循於穴會，故為痹厥也。諸門人起躍曰：榮衛之循行，經旨似乎矛盾，久為人所疑，今夫子發明之，始知血隨衛氣之日行於陽夜行於陰者，皮膚之血也。陰經行盡，陽經繼之，陽經行盡，陰經繼之者，十二臟腑之經榮也。】

人有大谷十二分，小谿三百五十四名，少十二俞，此皆衛氣之所留止，邪氣之所客也。鍼石緣而去之。診病之始，五決為紀，欲知其始，先建其母。所謂五決者，五脈也。 【 分，去聲。】

【`王冰`曰：大經所會，謂之大谷。十二分者，謂十二經脈之部分。小絡所會，謂之小谿。然以三百六十五小絡言之者，除十二俞外，則當三百五十三名，經言三百五十四者，傳寫誤以三為四也。衛氣滿填以行，邪氣不得居止，衛氣虧缺留止，則為邪氣所客，故言邪氣所客。夫邪氣所客，衛氣留止，鍼其谿谷，則邪氣夤緣，隨脈而行去也。五決，謂以五臟之脈，為決生死之綱紀也。母，謂應時之王氣也。先立應時王氣，而後乃求邪正之氣。五脈，五臟脈也。】

【`馬蒔`曰：大經所會謂之大谷。十二分者，十二經脈之部分也。小絡所會謂之小谿。穴有三百六十五，除十二俞外，止有三百五十三名耳，其四字誤也。十二俞者，肝俞、心俞、肺俞、脾俞、腎俞、氣海俞、膽俞、胃俞、三焦俞、大腸俞、小腸俞、膀胱俞也。此皆衛氣之所留止，邪氣之所客，宜以鍼石循其部分而去之。且診病之始，當決五臟之脈以為之紀。故欲知其始，先建其母。母者，五臟相乘之母也，此正所謂病之始也。其所謂五決者，即五臟之脈以決之也。下文正詳言之。】

【`張志聰`曰：此言衛氣之行於谿谷也。谿谷者，分肉之交會處也。[氣穴]論曰：肉之大會為谷，肉之小會為谿。分肉之間，谿谷之會，以行榮衛，以會大氣。谿谷三百六十五穴會，以應一歲。人有大谷十二分者，肉之大分處也；小谿三百五十四名者，肉之小分處也。分者，肉分而有紋理也。名，穴名也。蓋肉分之間而有交會，交會之處而有穴名也。谿谷之數，以應一歲者，歲止三百六十日，內朔虛六日，止三百五十四日以應小谿之數也。少十二俞者，言大谷十二分，而有十二俞穴也。氣盈五日，九百四十分，朔虛五日，九百四十分，共計十二日以應十二俞也。以歲之三百五十四日，合氣盈朔虛之十二日，共三百六十五日有奇，以成一歲，故曰期三百有六旬有六日，以閏月定四時而成歲也。衛氣者行於脈外，溫分肉，充皮膚，肥腠理，司開闔者也。此腠理分肉之間，皆衛氣之所留止，臥出而風吹之，則血凝而為痹厥矣。針石緣而去之者，言分肉之間，亦有三百六十五穴也。始者，言邪始在三陰三陽之氣分也。五決者，審別五臟陰陽之經氣以決其病也。欲知其病之始在某經，先分立五臟為根本，審其邪病某經之氣，某臟之經也。夫五臟之體藏於內，而五臟之經氣行於外，故色見草茲者死，青如翠羽者生，是五臟死生之經氣，發於外而成於色也。診病之始，五決為紀者，復言邪之始病在氣，氣而經，經而臟也。楊君立問曰：[氣穴]論云，谿谷三百六十五穴會以應一歲，今則三百六十六矣。曰：歲緣三百六十六日，而少有不足，故合而論之，則曰三百六十五日。今分而論之，則每歲有三百五十四日，而又有氣盈朔虛之十二日也。】

是以頭痛巔疾，下虛上實，過在足少陰巨陽，甚則入腎。徇蒙招尤，目瞑耳聾，下實上虛，過在足少陽厥陰，甚則入肝。腹滿䐜脹，支膈胠脅，下厥上冒，過在足太陰陽明。欬嗽上氣，厥在胷中，過在手陽明太陰。心煩頭痛，病在膈中，過在手巨陽少陰。

【`王冰`曰：足少陰，腎脈也。巨陽，膀胱脈也。足少陰之脈，起於小指之下，斜趨足心，出於然谷之下，循內踝之後，別入跟中，以上腨內出膕內廉上股內後廉，貫脊屬腎絡膀胱，其直者從腎上貫肝膈，入肺中，循喉嚨，挾舌本。其支者，從肺出絡心，注胷中。足巨陽之脈，起於目內眥，上額交巔上，其支別者，從巔至耳上角，其直行者，從巔入絡腦，還出別下項，循肩膊內挾脊，抵腰中，入循膂絡腎屬膀胱。然腎虛而不能引巨陽之氣，故頭痛而為上巔之疾也。經病甚已則入於臟。徇，疾也。蒙，不明也。目暴疾而不明。招，掉也，搖掉不定也。尤，甚也。目疾不明，首掉尤甚，謂暴病也。目瞑耳聾，謂漸病也。足少陽，膽脈也。厥陰，肝脈也。足厥陰之脈，從少腹上挾胃屬肝絡膽，貫膈布脅肋，循喉嚨之後，入頏顙上，出額與督脈會於巔，其支別者，從目系下頰裏。足少陽之脈，起於目銳眥，上抵頭角下耳，後循腦，入缺盆，其支別者，從耳後入耳中，出走耳前，至目銳眥，又支別者，別目銳眥下顴加頰車下頸，合缺盆以下胷中，貫膈絡肝屬膽。今氣不足，故為是病。胠，謂脅上也。下厥上冒者，謂氣從下逆上而冒於目也。足太陰，脾脈也。陽明，胃脈也。足太陰之脈，自股內前廉入腹，屬脾絡胃，上膈。足陽明之脈，起於鼻交頞中，下循鼻外，入齒環脣，下絡頤頷，出大迎，從喉嚨入缺盆，屬胃絡脾。其直行者，從缺盆下乳內廉下挾齊入氣街中。其支別者，起胃下口循腹裏至氣街中，而合以下髀關，故為是病。手陽明，大腸脈也。太陰，肺脈也。手陽明之脈，自肩髃前廉上出於柱骨之會，上下入缺盆絡肺，下膈入大腸。手太陰之脈，起於中焦，下絡大腸，還循胃口，上膈屬肺，從肺系橫出腋下，故為咳嗽上氣，厥在胷中也。手巨陽，小腸脈也。手少陰，心脈也。手巨陽之脈，從肩上入缺盆絡心，循咽下膈，抵胃屬小腸，其支別者，從缺盆循頸上頰至目銳眥。手少陰之脈，起於心中，出屬心系，下膈絡小腸，故心煩頭痛，病在膈中也。】

【`馬蒔`曰：此正所謂五決也。但此節止言證以分其經，而下節則兼色與脈以言之耳。巔，頂也。下，足也。上，頭也。過者，病也。凡《內經》以人之有病，如人之有過誤，故稱之曰過。[脈要精微]論曰：故乃可診有過之脈。此非過與不及之過，亦非經過之過，乃指病而言也。足少陰，腎之脈，屬腎絡膀胱；足太陽，膀胱之脈，屬膀胱絡腎，二經相為表裏。今頭痛而巔頂有疾者，正以下虛上實，其病在於腎與膀胱也。虛者正氣不足也，實者邪氣有餘也。且經病不已，當入於臟，故甚則入於腎矣。按此篇與[熱]論稱膀胱為巨陽，而下文稱小腸亦為巨陽，蓋二經皆為太陽，而太陽名為三陽。[陰陽類]論曰：三陽為父。則三陽正所以為陽之表，宜稱為巨陽也。足厥陰，肝之脈，屬肝絡膽，足少陽，膽之脈，屬膽絡肝，二經相為表裏，今目暴疾不明，首掉尤甚，目暗耳聾，皆暴病也。正以下部肝膽之邪有餘，而上部則虛，故為病若是，其病正係於膽與肝也。且經病不已，當入於臟，故甚則入於肝矣。足太陰，脾之脈，屬脾絡胃；足陽明，胃之脈，屬胃絡脾，二經相為表裏。今腹滿䐜脹，凡支膈胠脅等所，氣從下上，而上焦昏冒，其病正在脾胃也。手太陰，肺之脈，屬肺絡大腸；手陽明，大腸之脈，屬大腸絡肺，二經相為表裏。今咳嗽上氣，厥在胷中，其病正在大腸與肺也。手少陰，心之脈，屬心絡小腸；手巨陽，小腸之脈，屬小腸絡心，二經相為表裏。今心煩頭痛，膈中有病，其病正在小腸與心也。後三段不言甚則入脾入肺入心者，可因腎肝以推之耳。】

【`張志聰`曰：少陰巨陽，相為表裏，陽氣生於水臟水腑之中，而上出於巔頂，實者邪實，虛者正虛，是以頭痛巔疾，乃邪氣實於上，而使正氣虛於下也。蓋邪之中人，始於皮毛氣分，留而不去，則轉入於經，是以過在巨陽少陰之經，而甚則入腎。蓋經絡受邪，則內干臟腑矣。足少陽厥陰經脈，布脅肋而下循足跗，厥陰肝臟，開竅於目，少陽經脈，上出於耳，邪實於下，而經氣不能上通，是以目冥耳聾，正氣虛於上，致動視而昏。冒，搖掉之甚也。此始傷氣而致正虛於上，過在經而復邪實於下也。上節論邪實為病，此復論正虛為病，蓋邪之所湊，其正必虛。腹者，脾胃之郛郭也，腹滿䐜脹，邪薄於太陰陽明之氣分支支絡。膈，內膈也，太陰陽明之支絡貫膈，氣分之邪，轉入於經，是以連及支膈胠脅，皆脹滿也。手太陰主氣而主皮毛，邪傷皮毛氣分，則欬嗽而氣上逆矣。手太陰之脈，起於中焦，循胃上膈；手陽明之脈，入缺盆絡肺下膈，屬大腸。邪過在經，是以胷中厥逆也。經曰：心部於表。君火之氣，外受於邪，則心煩於內矣。太陽之氣受邪，則頭痛於上矣。手太陽之脈，循咽下膈，手少陰之脈，出屬心系下膈，絡小腸，病在膈中，是過在手太陽少陰之經矣。此節以審證而知五臟之病。蓋臟腑之經氣，上下內外，各有部分，故曰診病之始，五決為紀也。診，視也。王子芳曰：五臟之邪，止言甚則入腎入肝，何也？曰：邪入於經，則內干臟腑，然干臟者半死半生，故曰不必動臟，邪入於陰經，其臟氣實則留於腑，此章論五臟三陰三陽之經氣，故曰甚則入腎入肝，如不甚則或溜於經，或溜於腑，是以首提二臟而不盡言之者，欲使後學之不可執一而論也。】

夫脈之大小滑濇浮沉，可以指別；五臟之象，可以類推；五臟相音，可以意識；五色微診，可以目察。能合色脈，可以萬全。赤脈之至也，喘而堅，診曰，有積氣在中，時害於食，名曰**心痺**，得之外疾，思慮而心虛，故邪從之。白脈之至也，喘而浮，上虛下實，驚，有積氣在胷中，喘而虛，名曰**肺痺**，寒熱，得之醉而使內也。青脈之至也，長而左右彈，有積氣在心下支胠，名曰**肝痺**，得之寒濕，與疝同法，腰痛，足清，頭痛。黃脈之至也，大而虛，有積氣在腹中，有厥氣，名曰**厥疝**，女子同法，得之疾使四肢，汗出當風。黑脈之至也，上堅而大，有積氣在小腹與陰，名曰**腎痺**，得之沐浴清水而臥。 【 相，去聲。】

【`王冰`曰：脈小者細小，大者滿大，滑者往來流利，濇者往來蹇難，浮者浮於手下，沉者按之乃得也，如是雖眾狀不同，然手巧心諦，而指可分別也。五臟之象，謂五臟之氣象也，言五臟雖隱而不見，然其氣象性用，猶可以物類推之。何者？肝象木而曲直，心象火而炎上，脾象土而安靜，肺象金而剛決，腎象水而潤下。夫如是皆大舉宗兆，其中隨事變化，象法旁通者，可以同類而推之耳。音謂五音，肝音角，心音徵，脾音宮，肺音商，腎音羽，此其常應也。然其互相勝負，聲見否臧，則耳聰心敏者，猶可以意識而知之。色謂顏色也，夫肝色青，心色赤，脾色黃，肺色白，腎色黑，此其常色也，然其氣象交互，微見吉凶，則自明知遠者，可以占視而知之。合色脈者，如色青者其脈弦，色赤者其脈鉤，色黃者其脈代，色白者其脈毛，色黑者其脈堅，此其常色脈也。然其參校異同，斷言成敗，則審而不惑，萬舉萬全。赤脈之至，喘而堅，喘謂脈至如卒喘狀也。心臟居高，病則脈為喘狀，故心肺二臟而獨言之爾。喘為心氣不足，堅則病氣有餘。心脈起於心胷之中，故積氣在中，時害於食。積謂病氣積聚，痹謂臟氣不宣行也，若思慮則心虛，故外邪因之而居止矣。白脈之至，喘而浮，喘為不足，浮者肺虛，肺不足是謂心虛，上虛則下當滿實，以其不足，故善驚而氣積胷中矣。然脈喘而浮，是肺自不足，喘而虛者，是心氣上乘，肺受熱而氣不得營，故名肺痹，而外為寒熱也，此得之醉而使內也。夫酒味苦燥，內益於心，醉甚入房，故心氣上勝於肺矣。青脈之至，若長而左右彈，是謂弦緊，緊為寒氣，中濕乃弦，肝主胠脅近於心，故氣積心下及支胠也。夫脈緊為寒，脈長為濕，而疝之為病，亦寒濕所生，故言與疝同法也。寒濕在下，故腰痛也。肝脈者，起於足，上行至頭出額，與督脈會於巔，故病則足冷而頭痛也。清，即冷也。黃脈之至，若脈大則為氣脈虛，既氣脈虛，故脾氣積於腹中；若腎氣逆上則是厥疝，腎氣不上則但虛而脾氣積也。女子同法，言同其候。風氣通於肝，故汗出當風，則脾氣積滿於腹中。黑脈之至，上堅而大。上謂寸口，腎主下焦，故氣積聚於小腹與陰也。濕氣傷下，自歸於腎，況沐浴而臥，得無病乎？《靈樞經》曰：身半以下，濕之中也。】

【`馬蒔`曰：此正合色脈以圖萬全，乃五決之法也。五臟在內，而氣象則見於外，皆五行相生相剋之類也，可以類而推之。人之相與音雖見於外，而五臟主於其中，可以意會而識之。五臟有五色，其診最微，可以目而察之，夫小大滑濇浮沉者，為脈在於內，曰象，曰相，曰音，曰五色者，總名曰色，在於外，人能合於色脈，可以萬全無失矣。何言之？如診人之色已赤矣，及其脈之至也，涌盛如喘之狀，而按之則甚堅，當診之曰，心脈起於心胷之中，必有積氣在中，時害於食、名曰心痹。斯疾也，得之既有外感，而又思慮而心虛，故積氣之邪，從而成耳。如診人之色已白矣，及其脈之至也，涌盛如喘之狀，而舉指則甚浮，肺居上，故曰上虛，病不在下，故曰下實，且有驚，當稱之曰，有積氣在胷中，其脈喘，當為虛，名曰肺痹，而外有寒熱，斯疾也，得之醉而使內也。蓋酒味苦燥，內入於心，醉甚入房，故心氣上勝於肺，而為驚、為喘、為虛、為寒熱者宜也。如診人之色已青矣，及其脈之至也，脈甚弦長，而鼓擊，如彈醫工左右之指，當診之曰，有積氣在心下支胠，名曰肝痹，斯疾也，得之寒濕所致，與疝同法以積之。蓋積於支胠則為肝痹，積於小腹睾丸則為疝，正以肝脈者，起於足之大指，上入頏顙，連目系，上出額，與督脈會於巔，故病必腰痛足冷頭痛也。如診人之色已黃矣，及其脈之至也，既大且虛，當診之曰，必有脾經積氣在腹中，宜有厥逆之氣，名曰厥疝，不特男子，而女子亦皆有之，其法相同。斯疾也，得之速使四肢汗出當風，故風氣通肝，而為積氣與厥氣如此，正以木盛則剋土，故脾色之外見者黃也。如診人之色已黑矣，及其脈之至也，尺脈之上，堅而且大，當診之曰，有積氣在小腹與陰器之中，名曰腎痹，斯疾也，得之沐浴冷水而臥，蓋濕氣傷下，必歸於腎，而腎既受寒，故為積氣在小腹與陰者如此。凡若此者，皆合色脈以圖萬全，而五決之法盡矣。】

【`張志聰`曰：此以診脈察色而知五臟之病也。小者正氣虛，大者邪氣盛，滑主血傷，濇為少氣，浮為在外在腑，沉為在裏在臟，此六者，脈之提綱而可以指別也。五臟在內，而氣象見於外，以五行之理，可類而推之。五臟之相合於五音，發而為聲，可以意識。視五色之微見可以目內察之。能審色脈之相應，以辨病之死生，則萬全而無失矣。此與上節審證以決五脈之病，又一法也。赤當脈，脈合心，故曰赤脈之至也。喘，急疾也。堅，牢堅也。心脈之至，急而牢堅，主積氣於中，當時害於食。蓋食氣入胃，濁氣歸心，淫精於脈，有積於中，故害於食也。名曰心痹，積氣痹閉於心下也，此得之外淫之邪，因思慮而心虛，故邪氣乘虛而留於內也。經曰：心怵惕思慮則傷神。神傷則心虛矣。此節照應生於心如以縞裹朱節，故曰赤脈之至，白脈之至也。前論五臟之色，生於臟而見於外，此言五臟之病，成於內而見於脈也。頭痛巔疾，過在足少陰巨陽，言六淫之邪生於外也，此言五臟之病成於內也。辨脈篇曰：呼吸者脈之頭也。蓋呼吸急則脈亦急，故以呼吸之喘急，以形容脈之急疾也。肺主氣而虛，故脈浮，病氣而不病血，病上而不病下，故脈上虛而下實也，陽氣虛則善為驚駭矣。胷中為氣之海，上注於肺，以司呼吸，邪積於上，則膻中之正氣反虛，故為虛喘也。臟真高於肺，主行榮衛陰陽，陰陽虛乘則為往來之寒熱矣。酒者，熟穀之液，其氣慓悍，入於胃中，則胃脹。氣上逆則滿於胷中，醉而使內，則氣上逆，故有積氣在胷中也。入房太過則傷腎，腎為本，肺為末，本傷故肺虛也。脈長而彈，弦而急也。弦則為減諸急為寒，此得之寒濕而陽氣受傷，故弦急也。心下為膈，脅下為胠，內膈下連於兩胠，邪在心下支胠間，故脈左右彈也。清濕地氣之中人也，必從足始，足厥陰之脈，從足上膕入毛中，過陰器，抵小腹，布脅肋，故病證與疝病相同，而腰痛足冷也。厥陰與督脈會於巔，故頭痛也。腹中乃脾土之郛郭，脾屬四肢，上灌四末，四肢汗出當風，則風濕內乘於脾，而為積氣。蓋風木之邪，內干脾土，濕與陰土同氣相感，故留聚而為積也。脾氣不能灌溉於四旁，則逆於中而為厥氣矣，名曰厥疝者，氣逆而痛也。夫男女氣血相同，受病亦屬同法，故於中央上臟，而曰女子同法者，欲類推於四臟也。尺以候腎，黑脈之至，上堅而大者，堅大在上而不沉，乃腎臟有積，故腎脈堅大也。在小腹與陰者，小腹而兼於前陰也。清水，冷水也。腎臟寒水主氣，亦同氣相感也。經云：積生於風雨寒暑清濕喜怒，喜怒不節則傷臟，臟傷則病起於陰。陰既虛矣，則風雨襲陰之虛，病起於上而生積，清濕襲陰之虛，病起於下而成積。夫風雨天之邪也，清濕地之邪也，言五臟之積，由天生而地成也。王子芳曰：清邪中上，濁邪中下。陽受風氣。陰受濕氣。陰病者下行極而上，故頭痛也。】

凡相五色之奇脈，面黃目青，面黃目赤，面黃目白，面黃目黑者，皆不死也。面青目赤，面赤目白，面青目黑，面黑目白，面赤目青，皆死也。

【`王冰`曰：奇脈，謂與色不相偶合。凡色見黃，皆為有胃氣，故不死。無黃色而皆死者，以無胃氣也。五臟以胃氣為本，故無黃色，皆曰死焉。】

【`馬蒔`曰：上文言合色脈以圖萬全，而此又即五色所重者，以決其死生也。人知色脈可以決死生，而相色有訣，亦可以決死生，故謂之曰相五色之奇脈。當知色見於面，而五色以黃為主，故五色皆有黃色來參，是有胃氣，不死也。若無黃色相參，是無胃氣，必死也。人以胃氣為本，信哉！】

【`張志聰`曰：奇脈，奇經衝任之脈色也。衝任為經血之海，五臟之血，皆歸於肝，故外榮於目也。面主氣色，目主血色，目之五色而俱見面黃者，五臟之陰，而俱得胃脘之陽也。經云：人無胃氣者死，面無黃色，無胃土之陽矣。面之青黑赤色，皆臟邪乘陽，純陰無陽，故皆死也。夫生於心如以縞裹朱者，論五臟之生色也，察於目者，論五臟病成之色也。】

# 五臟
★ 素問·五臟別論篇第十一

【`馬蒔`曰：此乃五臟之另是一論，故名篇。】

黃帝問曰：余聞方士或以腦髓為臟，或以腸胃為臟，或以為腑，敢謂更相反，皆自謂是。不知其道，願聞其說。
岐伯對曰：腦、髓、骨、脈、膽、女子胞，此六者地氣之所生也，皆藏於陰而象於地，故藏而不瀉，名曰**奇恒之腑**。夫胃、大腸、小腸、三焦、膀胱，此五者，天氣之所生也，其氣象天，故瀉而不藏，此受五臟濁氣，名曰**傳化之腑**，此不能久留輸瀉者也。魄門亦為五臟使，水穀不得久藏。 【 奇，音稽。使，去聲。】

【`王冰`曰：方士，謂明悟方術之士也。言互為臟腑之差異者，經中猶有之矣。[靈蘭祕典]論以腸胃為十二臟相使之次。[六節臟象]論云：十一臟取決於膽。[五臟生成]篇云：五臟之象可以類推，五臟相音可以意識。此則互相矛盾爾。腦髓為臟，應在別經。夫腦髓骨脈雖名為腑，不正與神臟為表裏，膽與肝合而不同肺腑之傳瀉，胞雖出納，納則受納精氣，出則化出形容，形容之出，謂化極而生，然出納之用，有殊於六腑，上言藏而不瀉，而名曰奇恒之腑，水穀入已糟粕，變化而泄出不能久，久留住於中，但當化已輸瀉，今故去已傳瀉諸化，故名曰傳化之腑。魄門，謂肛門也，內通於肺，故曰魄門，受已化物，則為五臟之行使，所以水穀亦不得久藏於中也。】

【`馬蒔`曰：此節因帝有臟腑之疑而明言之也。帝問心肝脾肺腎為五臟，而又有腦髓或指之以為臟，腸胃為六腑之二，而或者亦指以為臟，又或以為腑，其相反如此，而各自謂其是者何也？伯言方士以腦髓為臟，然腦髓亦可以為腑，方士以腸胃為臟，然腸胃終所以為腑，故腦髓骨脈膽與女子胞，此六者屬陰，乃地氣之所生也，皆所以藏陰而象乎地，蓋藏垢納汙者莫如地，六者主藏而不瀉，此所以象地也。其臟為奇，無所與偶，而至有恒不變，名曰奇恒之腑。胃大小腸三焦膀胱，此五者屬陽，乃天氣之所生也，蓋天主變化，五者瀉而不能藏，此所以象天也。此則受五臟之濁氣而傳化之，名曰傳化之腑，惟其為傳化之腑，所以不能久留諸物，有則輸瀉者也。然肺藏魄肛門，上通於大腸，大腸與肺為表裏，故亦可稱之曰魄門，此魄門者，亦為五臟之使，水穀下此，亦不能藏者也，較之傳化之腑，何以異哉？】

【`張志聰`曰：方士，修煉方術之士。道，理也。大凡藏物者皆可名臟名腑，故皆自以為是也。按以上十篇，首四篇，論精神氣血，後六篇，論臟腑陰陽，是以此篇中明藏精氣者名臟，傳化物者為腑，然又有腦髓骨脈膽女子胞，亦所以藏精神氣血者也。修養之士，欲積精全神通元牝，養胎息結靈孕者，不可不知也。腦名泥丸宮，為上丹田，骨藏髓，脈藏血，諸髓血脈皆會於腦，故腦為精髓之海。舌下為華池，有廉泉玉英二竅通於膽液。《黃庭經》曰：玉池清水灌靈根，審能修之可常存。女子，元母也，胞者，養胎息結靈胎者也。《胎息經》曰：胎從伏氣中結，氣從有胎中息結，精育胞，化生身，留胎止精可長生。故曰，腦、髓、骨、脈、膽、女子胞，此六者更當藏密而不可虛瀉者也。地主閉藏而上升，天主化施而下降，言人之臟腑形骸，應象天地陰陽之氣。此六者，與傳化之腑不同，故名曰奇恒之腑。夫臟為陰，地為陰，地之濁氣升於天，天受之而復降於下，故名曰傳化之腑。天主化施也，魄門五臟之濁，從此而出，故亦為五臟之下竅，腸胃之腐穢，從此而瀉出，故曰水穀不得久藏。】

所謂五臟者，藏精氣而不瀉也，故滿而不能實；六腑者，傳化物而不藏，故實而不能滿也。所以然者，水穀入口則胃實而腸虛，食下則腸實而胃虛，故曰實而不滿，滿而不實也。

【`王冰`曰：精氣為滿，水穀為實，五臟但藏精氣，故滿而不能實，六腑則不藏精氣，但受水穀，故實而不滿也。胃實而腸虛，以水穀未下也；腸實而胃虛，以水穀既下也。】

【`馬蒔`曰：此言五臟主於藏精，六腑主於傳物，乃臟腑之的義，所以折方士之謬也。夫謂心肺脾肝腎為五臟者，正以五臟各有精，藏精氣而不瀉，故雖至於滿而不至於有所實，惟不實則不至於有所瀉也。謂膽胃大小腸三焦膀胱為六腑者，正以六腑傳化物而不藏，故一至於實而不能有所滿，惟不能滿則不能不有所瀉也。所以實而不能滿者，方其水穀入口之時，上之為胃者實，而下之為腸者尚虛，及其食下下脘之後，則下之為腸者實，而上之為胃者已虛，故一有所實，則不能有所滿，而必至於瀉也。故曰實而不滿者以此。彼五臟無水穀之出入，特其精微之氣焉耳，故雖至於滿而不至於有所實，自不必有所瀉也。故曰滿而不實者以此。】

【`張志聰`曰：按王氏曰：精氣為滿，水穀為實，五臟但藏精氣，故滿而不能實，若六腑則水穀充實於內，而不得久留，故實而不能滿。胃實而腸虛，腸實而胃虛，此復申明實而不滿之義，實而不滿，滿而不實，此總結上文兩節之義。】

帝曰：氣口何以獨為五臟主？
岐伯曰：胃者水穀之海，六腑之大源也。五味入口，藏於胃以養五臟氣，氣口亦太陰也。是以五臟六腑之氣味，皆出於胃，變見於氣口。故五氣入鼻，藏於心肺，心肺有病，而鼻為之不利也。 【 見，音現。為去聲。】

【`王冰`曰：氣口，即寸口也，亦謂脈口。以寸口可候氣之盛衰，故云氣口；可以切脈之動靜，故云脈口，皆同取於手魚際之後同身寸之一寸，是則寸口也。夫人有四海，胃為水穀之海，則其一也，受水穀以榮養四旁，以其當運化之源，故為六腑之大源也。氣口之所候，脈動者是手太陰脈氣所行，故言氣口亦太陰也。榮氣之道，內穀為寶，穀入於胃，氣傳於肺，精專者循肺氣行於氣口，故云變見於氣口也。】

【`馬蒔`曰：此明氣口之脈獨為五臟主，遂即五味入口之語，以明五氣入鼻之義焉。氣口者，右手之寸口脈，即手太陰肺經太淵穴也。此篇與經脈別論、《靈樞》五色[四時氣]篇皆名之曰氣口，《靈樞》終始篇名之曰脈口，皆以脈氣必會於此也。[六節臟象]論、《靈樞》[禁服]篇名之曰寸口，以此部即太淵穴，去魚際僅一寸也。其左手寸部，則《內經》諸篇，皆謂之人迎耳。經脈別論謂氣口成寸，以決死生。故帝問氣口何以獨為五臟主，而可以決脈之動靜，氣之盛衰，人之死生有如是也？伯言脈雖見於氣口，而實本之於脾胃也。胃者，足陽明也。脾者，足太陰也。足陽明為六腑之先，足太陰為五臟之本。胃主納受，凡水穀以是為市，為六腑之大源。五味入口，藏於胃，而得脾以為之運化，致五臟之氣，無不藉之以資養，則是脾者足太陰也，肺者手太陰也，其氣本相為流通，而氣口亦手太陰耳。是以五臟六腑之氣味，皆出於胃，變見於氣口耳。惟脈出於胃，變見於氣口，故凡胃脾有積聚痰物，其氣口必大而滑。凡胃脾之虛者，其氣口脈必虛。蓋穀入於胃，氣傳於肺，而肺於行於氣口，故云變見於氣口也。[玉機真臟]論云：五臟者，皆稟氣於胃，胃者五臟之本也，臟氣者不能自致於手太陰，必因於胃氣，乃至於手太陰也。蓋言胃而脾可知矣。其與此意互相發歟？然五味入口者如此，彼五氣入鼻者何如？[六節臟象]論云：天食人以五氣，地食人以五味，五氣入鼻，藏於心肺，上使五色修明，音聲能彰，五味入口，藏於腸胃，味有所藏，以養五臟之氣，氣和而生，津液相成，神乃自生。故五味入口，入於六腑，五氣入鼻，入於五臟，五臟惟心肺居於膈上，受此五氣，故心肺有病而鼻為之不利矣。然則脾有病者，安能辨其五味哉？】

【`張志聰`曰：氣口，手太陰之兩脈口。五臟之氣，皆變見於氣口，故為五臟主。此論水穀入胃以養五臟，五臟之精氣復榮於脈，以見於氣口也。蓋水穀之清者榮於五臟，水穀之濁者出於六腑。清中之清者，榮於經脈；清中之濁者，復傳化於腸胃膀胱。此論飲食於胃，有氣味清濁上下出入之分，當知奇恒之腑，亦受清中之清者也。水穀入胃，由足太陰脾臟轉輸以灌溉四臟，然水入於胃，又由手太陰肺臟之通調四布。穀入於胃，淫精於脈，肺朝百脈，輸精於皮毛，毛脈合精，行氣於臟腑，是五臟六腑之氣味，皆出於胃，變見于氣口，故曰氣口亦太陰也。言足太陰轉輸水穀之精，而手太陰亦為胃以養五臟氣，是以五臟之氣，皆見於氣口也。心肺居上為陽，肺乃心之蓋而主氣，開竅於鼻，故引[臟象](六節臟象)論而言味歸陰而氣歸陽也。《道書》云：鼻為天門，口為地戶。】

凡治病必察其下，適其脈，觀其志意與其病也。拘於鬼神者，不可與言至德。惡於鍼石者，不可與言至巧。病不許治者，病必不治，治之無功矣。

【`王冰`曰：下謂目下所見可否也。謂適其脈之盈虛，觀量志意之邪正，及病淺深成敗之宜，乃守法以治之也。若志意邪則好祈禱，言至德則事必逢，故不可與言至德也。惡於鍼石則巧不得施，故不可與言至巧。心不許人治之，是其必死，強為治者，功亦不成，故曰治之無功矣。】

【`馬蒔`曰：此言凡治病者，當詳其法，擇其人與病也。察其下者，察其下竅通否也。適其脈者，調其脈之大小滑濇浮沉也。人有志意則審觀之，然後與其病之可治與否也。彼拘於鬼神者，專事祈禱，惑於渺茫，與言修身養性之至德，必不見信。惡於鍼石者，謂鍼無益，與言鍼石之至巧，必不肯從。又有病勢危篤，難以輕許者，不可與治，治之有何功哉？】

【`張志聰`曰：下，謂腸胃水穀之所出也。[玉機](玉機真臟)論曰：五實死，五虛死。脈盛、皮熱、腹脹、前後不通、悶瞀，此謂五實。脈細、皮寒、氣少、泄利前後、飲食不入，此謂五虛。漿粥入胃，泄注止，則虛者活，身汗得後利，則實者活。又曰：倉廩不藏者，是門戶不要也。得守者生，失守者死。是以凡病必察其下二便也。適其脈者，調適其太陰氣口之脈，以決臟腑之氣也。志意者，所以御精神，收魂魄，適寒溫，和喜怒者也。故當觀其志意，與其所受之病焉。拘於鬼神者，欲其祝由而愈病也。然祝由之道，移精變氣，以我之神而通神明，有至道存焉。若惟拘於鬼神之事，不可與言至德矣。用鍼石者，有至巧之妙道，故惡於鍼石者，不可與言至巧。既不能藏此精神以通神明，當以鍼石治其外，湯藥治其內矣。若惡於鍼石，不許治以湯藥，治之亦無功矣。然按以上七篇，論陰陽臟腑，而陰陽臟腑之病，必須審證辨脈，治以鍼石醪醴。是以下篇論五方有五治之法，病在外者治以鍼石，病在內者治以醪醴湯液。即欲祝由愈病，亦須移精變氣，而後能通於神明。故此篇末結曰，拘於鬼神者，不可與言至德，惡於鍼石者不可與言至巧，乃承上起下之文也。】

# 異法方宜
★ 素問·異法方宜論篇第十二

【`馬蒔`曰：治病各法，始於五方，而聖人則之，雜合以治，各得其宜，故名篇。】

【`張志聰`曰：治病之法，各有異同，五方之民，居處衣食，受病治療，各有所宜。】

黃帝問曰：醫之治病也，一病而治各不同，皆愈，何也？
岐伯對曰：地勢使然也。

【`王冰`曰：不同，謂鍼石灸焫毒藥導引按蹻也。地勢，謂法天地生長收藏及高下燥濕之勢也。】

【`馬蒔`曰：帝問均一病耳，而或以砭石，或以毒藥，或以灸焫，或以九鍼，或以導引按蹻，治各不同，何其病之皆愈也？伯言四方地勢不同，故所治亦異，不必拘用一法也。】

【`張志聰`曰：夫九州八方，皆通於天氣，天有春夏秋冬之四時，地有生長化收藏之五氣，而人亦應之。是以東方主春生之令，而人氣亦發生於外，故宜鍼石以治其外；南方主夏長之令，而人氣更發越於外，故宜微鍼以治其皮毛；西方主秋收之令，人氣亦收藏於內，故宜毒藥以治其內；北方主冬藏之令，而人之陽氣亦沉潛於下，故宜艾焫以起陽氣於至陰；中央濕上主生化之令，而人氣亦守於中，故宜導引按蹻使灌通於四末。此地勢有生長收藏之不同，而治法是亦有別也。】

故東方之域，天地之所始生也。魚鹽之地，海濱傍水，其民食魚而嗜鹹，皆安其處，美其食。魚者使人熱中，鹽者勝血，故其民皆黑色疏理，其病皆為癰瘍，其治宜砭石，故砭石者，亦從東方來。

【`王冰`曰：東方法春氣之方，魚鹽之地，海之利也。水際以隨業近之，豐其利，故居安。恣其味，故食美。魚發瘡，則熱中之信；鹽發渴，則勝血之徵。血弱而熱，故喜為癰瘍。砭石，謂以石為鍼也。《山海經》曰：高氏之山有石如玉，可以為鍼，則砭石也。故砭石東人今用之。】

【`馬蒔`曰：此言砭石之所自始也。天地發生之氣，始於東方，故東方之域，天地之所始生也。魚鹽最多，海濱近水，其民食魚而嗜鹹，居此土以為安，食土味以為美。然魚性屬火，使人熱中，鹽味至鹹，最能勝血。[宣明五氣]論云：鹹走血，血病無多食鹹。故熱中則水虧，血勝則陰衰，其民黑色疏理，病為癰瘍，故東方用砭石以治之。後世用砭石者，自東方來也。】

【`張志聰`曰：天地始生之氣，由東方之九野，以及於宇內之九州也。夫五方之生物，所以養生，如偏於嗜食，皆能致病也。地不滿東南，故多傍水，海濱之地，利於魚鹽，傍水故民多食魚，近海故嗜鹹，得魚鹽之利，故居安食美也。魚性屬火，故使人熱中，心主血脈，故鹹勝血也。嗜鹹故色黑血弱，致肉理空疏也。[五臟生成]篇曰：多食鹹則脈凝泣而色變。《靈樞經》曰：飲食不節，陰氣不足，陽氣有餘，榮氣不行，乃發為癰。又曰：血泣不通，則衛氣歸之不得復反，故癰腫也。東方之地，人氣發生於外，故其治諸病，宜於砭石也。夫春生之氣從東方，而普及於宇內，故砭石之法，亦從東方而來，以施及於九州也。金西銘曰：首言地勢使然，繼言天地之所始生，地氣通於天也。】

西方者，金玉之域，砂石之處，天地之所收引也。其民陵居而多風，水土剛強，其民不衣而褐薦，其民華食而脂肥，故邪不能傷其形體。其病生於內，其治宜毒藥，故毒藥者，亦從西方來。

【`王冰`曰：西方法秋氣之方，引謂牽引，使收斂也。居室如陵故曰陵居。金氣肅殺，故水土剛強。不衣絲綿，故曰不衣。褐，謂毛布。薦，謂細草。華，謂鮮美，酥酪骨肉之類也。以食鮮美，故人體脂肥。水土剛強，飲食脂肥，膚腠閉封，血氣充實，故邪不能傷也。內，謂喜怒悲憂恐及飲食男女之過甚也。能攻其病，則謂之毒藥，以其血氣盛，肌肉堅，飲食華，水土強，故病宜毒藥，方制御之。藥，謂草木蟲魚鳥獸之類皆能除病者也。故毒藥為西方人方術，今奉之。】

【`馬蒔`曰：此言毒藥之所自始也。天地肅殺之氣，盛於西方，故西方者屬金，而金玉生之，砂石產之，天地之所收引也。其民倚高陵以為居，而耐受乎風，水土得金之氣，甚為剛強，故斯民衣不用絲綿，而用毛布之褐，細草之薦，食必用鮮華，而體則脂肥，所以外邪不能傷，而內傷之病生，凡七情飲食皆是也，必宜用毒藥以治之。後世之用毒藥者，自西方來也。】

【`張志聰`曰：天地降收之氣，從西北而及於東南，其民依山陵而居，故多風。金氣堅肅，故水土剛強。不衣，不事服飾也。飲食華厚，故人多脂肥。水土剛強，膚腠肥厚，是以外邪不能傷其形，惟飲食七情之病生於外也。毒藥，有毒之藥也。[五常政]論曰：大毒治病，十去其六，常毒治病，十去其七，小毒治病，十去其九。蓋上古以神農之上品無毒者，可以久服長生，而中品下品有毒之藥，以治病攻疾也。邪不外入，病從內生，故宜毒藥治其內。天地秋收之氣，從西以及於九州，故毒藥治病之法，亦從西方來也。】

北方者，天地所閉藏之域也。其地高陵居，風寒冰冽，其民樂野處而乳食，臟寒生滿病，其治宜灸焫，故灸焫者，亦從北方來。 【 樂，音洛。焫，音萃。】

【`王冰`曰：北方法冬氣之方，野處乳食，又水寒冰冽，故生病於臟寒也。火艾燒灼謂之灸焫，故灸焫北人正行其法。】

【`馬蒔`曰：此言灸焫之所自始也。天地嚴凝之氣，盛於北方，故北方者，天地閉藏之域也，其地最高，其居如陵，風寒冰冽，民思避之，故樂於野處，多食獸乳，乳性頗寒，是以人之臟氣亦寒，而中滿之病生。故北方之人，必用灸焫以煖之。後世之用灸焫者，從北方來也。】

【`張志聰`曰：西北方陰也，是以閉藏之氣，惟北更甚。地高陵居，西北之勢也。風寒冰冽，陰氣勝也。野處乳食，北人之性也。夫秋收之氣收於內，冬藏之氣直閉藏於至陰之下，是以中上虛寒，而胷腹之間，生脹滿之病矣。艾名冰臺，削冰令圓舉而向日，以艾承其影，則得火。夫陽生於陰，火生於水，艾能得水中之真陽者也。北方陰氣獨盛，陽氣閉藏，用艾焫灸之，能通接元陽於至陰之下，是以灸焫之法，亦從北方而來也。夫人與天地參也，天有寒暑之往來，人有陰陽之出入。經曰：陷下則灸之。即四方之民，陽氣陷藏，亦宜焫艾，故曰艾焫之法，亦從北方來。】

【`董帷園`曰：故凡虛寒脹滿之病，治宜溫補啟發元陽，不可誤用寒涼剋伐之劑。】

南方者，天地所長養，陽之所盛處也。其地下，水土弱，霧露之所聚也。其民嗜酸而食胕，故其民皆致理而赤色，其病攣痹，其治宜微鍼，故九鍼者，亦從南方來。 【 胕、腐同。】

【`王冰`曰：南方法夏氣之方，地下則水流歸之，水多故土弱，而霧露聚。嗜酸而食胕，言其所食不芬香也。酸味收斂，故人皆肉理密致，陽盛之處故色赤。濕氣內滿，熱氣內薄，故筋攣脈痹。微，細小也。細小之鍼，調脈衰盛也，故九鍼南人甚崇之。】

【`馬蒔`曰：此言九鍼之所自始也。天地溫厚之氣，在於南方，故南方者，天地所長養，陽氣最盛之處也。地不滿東南，故其地最下，而水土弱，霧露由地而升，惟地下則為霧露之所聚。其民嗜酸味而食胕，胕者氣之腐者也。酸味收斂，故肉理致密。陽盛之處，故色赤。濕氣內滿，熱氣內薄，故其病為筋攣濕痹也。南方之人，乃用九鍼以治之。後世之用九鍼者，自南方來也。】

【`張志聰`曰：南方主夏長之氣，是以為陽熱所盛之處，低下則濕，故霧露之所聚。胕如豉、鮓、醯、醢之類，物之腐者也。酸味收歛，故肉理致密；酸乃木味，故外見赤色。多霧露濕氣，故其病攣痹也。南方之氣，浮長於外，故宜微鍼以刺其皮。夫鍼有九式，微鍼者，其鋒微細淺刺之鍼也。金西銘曰：五方之民，舉東方之嗜鹹者，則見本色之黑，南方之嗜酸者，則見所生之赤，蓋色生於味也。夫氣為陽，味為陰。東方主春之氣，而民嗜藏下之鹹，南方主浮長之氣，而民嗜收歛之酸，有若陽鹿之嗜陰龜，潛龍之嗜飛燕，皆出於天性之自然也。】

中央者，其地平以濕，天地之所以生萬物也眾。其民食雜而不勞，故其病多痿厥寒熱，其治宜導引按蹻，故導引按蹻者，亦從中央出也。

【`王冰`曰：中央法土德之用，故生物眾。然東方海，南方下，西方北方高，中央之地平以濕，則地形斯異，生病殊焉。其四方輻輳而萬方交歸，故人食紛雜而不勞。濕氣在下，故多病痿弱氣逆及寒熱也。[陰陽應象]大論曰：地之濕氣，感則害皮肉筋。居近於濕故爾。導引，謂搖筋骨，動支節。按，謂折按皮肉。蹻，謂捷舉手足。導引按蹻，中人用為養神調氣之正道也。】

【`馬蒔`曰：此言導引按蹻之所自始也。東方海，南方下，西北方高，故中央者其地平以濕，土德正王，故天地所以生萬物者至眾。濕氣在下，故民病為痿為厥為寒熱，故治之宜導引按蹻也。後世之用導引按蹻者，亦從中央來也。】

【`張志聰`曰：中央，土之位也。地平，土之體也。濕者，土之氣也。化生萬物，土之德也。位居中央而氣溉四方，是以所生萬物之廣眾也。四肢為諸陽之本，痿痹者，手足之氣逆而痿弱不用也。乎脈篇曰：陽脈不足，陰往乘之，則灑淅惡寒。陰脈不足，陽往乘之，則發熱。寒熱者，手足三陰三陽之脈病也。蓋言中土之民，不勞其四體，而氣血不能灌溉於四旁，是以多痿厥寒熱之病矣。導引者，擎手而引欠也。按蹻者，蹻足以按摩也。蓋中央之化氣，不能充達於四旁，故宜導按其四肢以引氣血之流通也。夫中央之化氣，由中而及於四方，故導引按蹻之法，亦從中而四出也。】

【`莫子晉`曰：由東南而及於西北，由西北而及於東南，故曰來。由中央而及於四方，故曰出。】

故聖人雜合以治，各得其所宜，故治所以異，而病皆愈者，得病之情，知治之大體也。

【`王冰`曰：隨方而用，各得其宜，惟聖人法乃能然矣。治之能達性情，故病皆愈。】

【`馬蒔`曰：上文言各法始於五方，而聖人治病，則互用而且合者，此病之所以皆愈也。】

【`張志聰`曰：夫天有四時之氣，地有五方之宜，民有居處飲食之殊，治有鍼灸藥餌之異，故聖人或隨天之氣，或合地之宜，或隨人之病，或用鍼灸毒藥，或用導引按摩，雜合以治，各得其宜。所謂病同而異治者，如癰瘍之熱毒盛於外者，治宜鍼砭，毒未盡出者，治宜毒藥，陰毒之內陷者，又宜於艾焫也。又如濕邪之在四肢而病痿厥者，宜於鍼砭，氣血之不能疏通者，宜按蹻導引，所以治異而病皆愈也。得病之情者，知病之因於天時，者因於地氣，或因於人之嗜欲，得病之因情也。或因五方之民，而治以五方之法，或因人氣之生長收藏，而宜於鍼砭艾焫，或宜於毒藥按蹻，是知治之大體，而又不必膠執於東方之治宜砭石，西方之治宜毒藥也。是以聖人雜合以洽，而皆得其所宜。再按上古之民，動作以避寒，則陽氣不致陷藏，而無脹滿之病矣。陰居以避暑，則元氣不致外弛，而無攣痹之證矣。形勞而不倦，則氣血得以流通，而無痿厥寒熱之疾矣。是以毒藥不能治其內，鍼石不能治其外，此修養吾身中之精氣，而能勝天地之陰陽者也。】

# 移精變氣
★ 素問·移精變氣論篇第十三

【`馬蒔`曰：篇內有移精變氣，故名之。】

黃帝問曰：餘聞古之治病，惟其移精變氣，可祝由而已。今世治病，毒藥治其內，鍼石治其外，或愈或不愈，何也？
岐伯對曰：往古人居禽獸之間，動作以避寒，陰居以避暑，內無眷慕之累，外無伸宦之形，此恬惔之世，邪不能深入也。故毒藥不能治其內，鍼石不能治其外，故可移精祝由而已。當今之世不然，憂患緣其內，若形傷其外，又失四時之從，逆寒暑之宜，賊風數至，虛邪朝夕，內至五臟骨髓，外傷空竅肌膚，所以小病必甚，大病必死，故祝由不能已也。
帝曰：善。 【 數，音朔。空，上聲。】

【`王冰`曰：移謂移易，變謂變改，皆使邪不傷正，精神復強而內守也。[生氣通天]論曰：聖人傳精神，服天氣。[上古天真]論曰：精神內守，病安從來。是也。古者巢居穴處，夕隱朝遊禽獸之間，斷可知矣。然動躁陽盛，故身熱足以禦寒，涼氣生寒，故陰居可以避暑矣。夫志捐思想，則內無眷慕之累，心亡願欲，故外無伸宦之形。靜保天真，自無邪勝。是以移精變氣，無假毒藥，祝說病由，不勞鍼石而已。當今之世，情慕云為而動遠於道也。】

【`馬蒔`曰：此言上古之人，可以祝由已病，而後世則不能也。往古內無眷慕之累，而後世則憂患緣其內。往古外無伸宦之形，而後世則苦形傷其外。往古動作以避寒，陰居以避暑，故邪不能入。而後世則失四時之順，逆寒暑之宜。故賊風數至，虛邪內生，五臟骨髓，外傷空竅肌膚，所以病之小者甚而大者死也。是以往古不必用毒藥以治其內，鍼石以治其外，而祝說病由，遂能移精變氣而已病也。後世必得毒藥以治其內，鍼石以治其外，乃可以已病，而非祝由之所能施也。其不同者如此。】

【`張志聰`曰：移精變氣者，移益其精，傳變其氣也。對神之辭曰祝。由，從也。言通祝於神明，病從而可愈也。按此篇帝曰移精變氣，伯曰得神者昌，失神者亡。言能養其精氣神者，可祝由而愈病。湯藥鍼石亦能治之。如精神散失，雖有靈丹，無能為已。故有愈有不愈也。伯言往古之人，精神完固，故可視由而已，蓋以神而後可通神明也。居禽獸之間，不懼於物也。寒暑得宜，四時之氣調矣。無眷慕之累，精得其養矣。無伸宦之形，不勞其神矣。居恬憺之世，志意自適矣。邪不入五臟骨髓，是以毒藥不能治其內，不外傷空竅肌膚，是以鍼石不能治其外也。故可移精變氣以通神明。陰陽不測謂之神，神用無方謂之聖，精氣充足，可通神明，則陰陽和而神氣通暢，又何患邪賊之為害乎？當今之世不然，心志憂慮則傷神，苦形煩勞則傷精，逆其四時則傷氣。賊風，賊害之風。虛邪，虛鄉不正之氣也。精神內虛，故小病必甚，無正氣以勝邪，故大病必死也。】

余欲臨病人，觀死生，決嫌疑，欲知其要，如日月光，可得聞乎？
岐伯曰：色脈者，上帝之所貴也，先師之所傳也。上古使僦貸季理色脈而通神明，合之金木水火上，四時八風六合，不離其常，變化相移，以觀其妙，以知其要，欲知其要，則色脈是矣。色以應日，脈以應月，常求其要，則其要也。夫色之變化，以應四時之脈，此上帝之所貴以合於神明也，所以遠死而近生，生道以長，命曰聖王。

【`王冰`曰：上帝，謂上古之帝。先師，謂岐伯祖世之師僦貸季也。先師以色白脈毛，而合金應秋。以色青脈弦而合木應春。以色黑脈石而合水應冬。以色赤脈洪而合火應夏。以色黃脈代而合土應長夏及四季。然以是色脈，下合五行之休王，上副四時之往來。故六合之間，八風鼓圻，不離常候，盡可與期。何者？以見其變化而知之也。所以知四時五行之氣，變化相移之要妙者。何以？色脈故也。脈應月，色應日者，占候之期準也。常求色脈之差忒，是則平人之診要也。能觀色脈之臧否，斯曉死生之徵兆，故能常遠於死而近於生也。夫上帝聞道，勤而行之，生道以長，惟聖王乃能乎？】

【`馬蒔`曰：此至末節詳言色脈為治病之要法也。蓋色之變化最速，可以應日，脈之變化稍常，可以應月，此正治病之要法也。上帝能然，所以遠於死而近於生，稱為聖王也宜矣。】

【`張志聰`曰：嫌疑者，不能決其死生也。色脈之要道，如日月之光明，顯而易識也。色脈之道，上帝之所祕藏，非其人弗教，非其真弗授。八風者，天有八風，在人則有五經之風，謂調理五脈之邪也。上古之師，經理色脈，而通神明，總不外乎天地陰陽四時五行之常理也。色者氣之華，脈乃精之液。變化相移者，移精變氣也。觀其移精變氣，以通神明之妙，欲知其要道，則色脈是矣。蓋言理色脈而通神明，則知精氣之盛衰矣。日月者，天地陰陽之精也。夫色為陽，脈為陰，常求其色脈之要，總不外乎陰陽，故知色以應日，脈以應月，則其要在是矣。上言色脈之道，合於五行四時八風六合，而其要又總歸於陰陽，此復言陰陽色脈之相合也。色之變化五色，以應四時之脈，色生於脈也，能貴重色脈以合於神明，所以遠死而近生。生道以長，是謂聖王。聖王者，上古之聖，能修其養生之道，亦歸於真人。】

中古之治病，至而治之。湯液十日，以去八風五痹之病。十日不已，治以草蘇草荄之枝。本末為助，標本已得，邪氣乃服。

【`王冰`曰：八風謂八方之風，五痺謂皮肉筋骨脈之痹。《靈樞經》曰：風從東方來，名曰嬰兒風，其傷人也，外在筋紐，內舍於肝。風從東南方來者，名曰弱風，其傷人也，外在於肌，內舍於胃。風從南方來，名曰大弱風，其傷人也，外在於脈，內舍於心。風從西南來，名曰謀風，其傷人也，外在於肉，內舍於脾。風從西方來，名曰剛風，其傷人也，外在於皮，內舍於肺。風從西北來，名曰折風，其傷人也，外在於手太陽之脈，內舍於小腸。風從北方來，名曰大剛風，其傷人也，外在於骨，內舍於腎。風從東北來，名曰凶風，其傷人也，外在於腋脅，內舍於大腸。`林億`按[痹]論曰：風寒濕三氣雜至，合而為痹，以冬遇此者為骨痹，以春遇此者為筋痹，以夏遇此者為脈痹，以至陰遇此者為肌痹，以秋遇此者為皮痹。是所謂八風五痹之病也。草蘇，謂藥煎也。草荄，謂草根也。枝，謂莖也。言以諸藥根苗合成其煎，俾相佐助而以服之。凡藥有用根者，有用莖者，有用枝者，有用華實者，有用根莖枝華實者，湯液不去則盡用之，故云本末為助也。標本已得邪氣乃服者，言工人與病主療相應，則邪氣率服而隨時順也。[湯液醪醴]論曰：病為本，工為標，標本不得，邪氣不服。此之謂主療不相應也。或謂取標本論，末云鍼也。】

【`馬蒔`曰：此言中古以湯液草煎治病也。中古治病，方其病之始至，用湯液十日，以去八風五痹之病，及其十日不已，則治以草蘇草荄之枝，本末為助，而煎之使服，病為本，工為標，標本不得，邪氣不服，蓋有病人而後用醫工，故亦以本標名之。今醫藥合其病情，則標本得而邪氣服矣。此中古治病之得其法者如此。】

【`張志聰`曰：此言中古之人，不能移精變氣以通神明，而治以湯藥，亦有法也。病至而治之者，言不如恬惔虛無之世，雖有賊邪，不能為害，設有病至，而即以湯藥治之。八風者，八方之風，觸五臟邪氣發病，五痹者，五臟之痹也，人之五臟，應地之五行，天之十干，化生五行，是以湯液十日，十干已周而五痹可去矣。十日不已，治以草蘇草荄之枝，本末為助者，以蘇荄為本，而旁枝為末也。夫五臟有經俞之外榮，有筋脈皮毛骨肉之外合，是五臟為本，而經俞筋骨為標也。草生五味以養五臟氣，是以五臟有病，則以蘇荄治之，如邪在經脈之外合者，則以草蘇草荄之枝治之，是以本治本而以末治標也。心肺居上為陽，而治以草蘇，是本乎上者親上也。肝腎居下為陰，而治以草荄，是本乎下者親下也。以草之本末為助，而病之標本已得，又何有邪氣之不服哉？此中古用藥之有法也。】

暮世之治病也則不然。治不本四時，不知日月，不審逆從。病形已成，乃欲微鍼治其外，湯液治其內，粗工兇兇，以為可攻，故病未已，新病復起。

【`王冰`曰：四時之氣，各有所在，不本其處，而即妄攻，是反古也。[四時刺逆從]論曰：春氣在經脈，夏氣在孫絡，長夏氣在肌肉，秋氣在皮膚，冬氣在骨髓。工當各隨所在，而闢伏其邪耳。不知日月者，謂日有寒溫明暗，月有空滿虧盈也。[八正神明]論曰：凡刺之法，必候日月星辰四時八正之氣，氣定乃刺之。是故天溫日明，則人血淖液而衛氣浮，故血易瀉，氣易行。天寒日陰，則人血凝泣而衛氣沉，月始生則血氣始精，衛氣始行。月郭滿則血氣盛，則肉堅。月郭空則肌肉減，經絡虛。衛氣去形獨居，是以因天時而調氣血也。是故天寒無刺，天溫無凝，月生無瀉，月滿無補，月郭空無治，是謂得時而調之。因天之序，盛虛之時，移光定位，正立而待之。故曰月生而瀉，是謂藏虛。月滿而補，血氣盈溢，絡有留血，命曰重實。月郭空而治，是謂亂經。陰陽相錯，真邪不別，沉以留止，外虛內亂，淫邪乃起，此之謂也。不審逆從者，謂不審量其病可治與不可治也。迨病形已成，乃欲微鍼治外，湯液治內，必至心意粗略，不能精審。凶凶，謂不量事宜之可否也。何以言之？假令饑人形氣羸劣，食令極飽，能不霍乎？豈其與食而為惡邪？蓋為失時過節，非病逆，鍼石湯液，失時過節，則其害反增矣。】

【`馬蒔`曰：此言後世治病之失也。言後世治病不本四時，不知日月，不審逆從。病形已成，乃欲用微鍼以治其外，湯液以治其內。此粗工者凶凶然，以為可攻，殊不知舊病未已，而新病又起矣。此後世治病之失其法者如此。】

【`張志聰`曰：不本四時，洽不法五方五氣也。不知日月，不識陰陽色脈也。不審逆從，不別標本順逆也。上古聖人不治已病，治未病。暮世之治病，已成而後治之，是猶渴而穿井，不亦晚乎？而粗工凶凶，又妄攻之，是故其邪病未去而妄攻之，新病復起，此暮世之工，不審色脈精氣之盛虛，而為治亦不知標本之法也。】

帝曰：願聞要道。
岐伯曰：洽之要極，無失色脈，用之不惑，治之大則。逆從到行，標本不得，亡神失國，去故就新，乃得真人。
帝曰：余聞其要於夫子矣。夫子言不離色脈，此余之所知也。
岐伯曰：治之極於一。
帝曰：何謂一？
岐伯曰：一者因得之。
帝曰：奈何？
岐伯曰：閉戶塞牗，繫之病者，數問其情，以從其意，得神者昌，失神者亡。
帝曰：善。 【 到，同倒。數，音朔。】

【`王冰`曰：夫色脈之慮，昭然不欺，但順用而不亂紀綱，則治病審當之大法也。逆從到行，謂反順為逆，標本不得，謂工病失宜，以反理到行，所為非順，豈惟治人而神氣受害，若使之輔佐君王，亦令國祚不保康寗矣。去故，去逆理之人，就新，就明悟之士，乃得至真精曉之人以全已也。一者因得之，言因問而得其神氣也。然後問其所欲，而察其是非。】

【 馬蒔曰，此詳言治法以色脈為要之極，而其要之一，惟在於得神而已。神者，病者之神氣也。】

【`張志聰`曰：色脈者，陰陽之道也。臨病人，觀色脈，知死生而無嫌疑，治之大法，盡於是矣。此復結前節之義也。逆從到行者，失四時之從，逆寒暑之宜也。標本不得者。不知病之標本，而以本末為助也。言暮世之人，既不能順時調養，又不能洽卻其邪，是必神亡而形失矣。夫心藏神而為一身之主，主明則十二官皆安，以為天下則大昌，神亡則失國矣。[上古天真]論曰：能形與神俱，而盡終其天年。《道書》曰：神行則氣行，神住即氣住，知神氣可以長生。故此篇獨歸重於神焉。去故，去其故染之病，就新，就其新變化之精神，乃得真人之道，而亦歸於真人。此言暮世之人，能修養其精氣，將從上古合同與道，亦可使益壽而有極時。帝止知要道不離於色脈，伯因帝知其要在色脈，故復曰治之要道，原於至極，總歸一而已矣。　一者，神也，得其神則色脈精氣，因其情意而亦得，閉戶塞牗，無外其志也，神舍於心，心性之動處是謂情，志意者所以御精神，收魂魄，適寒溫，和喜怒，是以無外其志，數問其情，以從其意，則得其神之存亡矣。失神者死，得神者生。首篇論上古真人，呼吸精氣，獨立守神。此篇言往古之人，能移精變氣以通神明，命曰聖王。暮世之人，去故就新，乃得真人，是精神完固，皆可歸於真人。如神氣散失，雖有良工，無能為已。臨病之士，可不察其色脈神氣，而徒以鍼石湯液為事乎？】

# 湯液醪醴
★ 素問·湯液醪醴論篇第十四

【`馬蒔`曰：內有湯液醪醴，故名篇。】

黃帝問曰：為五穀湯液及醪醴奈何？
岐伯對曰：必以稻米，炊之稻薪。稻米者完，稻薪者堅。
帝曰：何以然？
岐伯曰：此得天地之和，高下之宜，故能至完，伐取得時，故能至堅也。

【`王冰`曰：液，清液。醪醴，酒之屬。堅，謂資其堅勁。完，謂取其完全。完全則酒清冷，堅勁則氣迅疾而效速。夫稻者生於陰水之精，首戴天陽之氣，二者和合然乃化成，故云得天地之和，而能至完。秋氣勁切，霜露凝結，稻以冬採，故云伐取得時而能至堅。】

【`馬蒔`曰：此言為湯液醪醴者，必有取於稻米稻薪也。蓋稻米生於陰月，成於陽月，得天地之和，高下之宜，故其性至完，稻薪採之以冬，故其性至堅，所以制為湯液醪醴也。】

【`張志聰`曰：此承[上章](移精變氣)而復問也。五穀，黍、稷、稻、麥、菽五行之穀，以養五臟者也。醪醴，甘旨之酒，熟穀之液也。帝以五穀為問，是五穀皆可為湯液醪醴，以養五臟。而伯答以中央之稻米稻薪，蓋謂中穀之液，可以灌養四臟故也。夫天地有四時之陰陽，五方之異域，稻得春生、夏長、秋收、冬藏之氣，具天地陰陽之和者也，為中央之土，穀得五方高下之宜，故能至完，以養五臟。天地之政令，春生秋殺，稻薪至秋而刈，故伐取得時，金曰堅成，故能至堅也。炊以稻薪者，取丙辛化水之義，以化生五臟之津。上章云，移精變氣以通神明，論神氣生於先天之精也。此章復論精氣又借後天水穀之所資生，蓋五穀之液以養五氣，氣和津成，神乃自生。是以上古之人，能完其天真者，雖有湯液醪醴，為而勿服，以神全故也。中古之時，道德稍衰，邪氣時至，服之萬全，以稻米之液，能生養精氣神也。暮世之人，止知毒藥攻內，鍼石治外，不知精氣壞㢮，其功不立，以神去故也。是以上章曰，移精變氣，得神者昌，此章曰故精自生，巨氣乃平，凡治病必先求其本也。】

帝曰：上古聖人，作湯液醪醴，為而不用，何也？
岐伯曰：自古聖人之作湯液醪醴者，以為備耳。夫上古作湯液，故為而弗服也，中古之世，道德稍衰，邪氣時至，服之萬全。
帝曰：今之世不必已，何也？
岐伯曰：當今之世，必齊毒藥攻其中，鑱石鍼艾治其外也。 【 鑱，初銜切。】

【`王冰`曰：聖人愍念生靈，先防萌漸，陳其法制以備不虞，蓋聖人不治已病，治未病，故但為備用而不服也。中古雖道德稍衰，心猶近道，故服用萬全。今之世不必如中古之世，何也？以法殊於往古也。】

【`馬蒔`曰：此言上古聖人，制湯液醪醴以為備，然無邪則不必服。中古則邪氣時生，故服之萬全。後世則邪氣太甚，非毒藥鍼灸以治之不可也。然後世有用醪醴者，入之以藥，而上占之醪醴，乃以五穀成之，其性頗醇，故不能治後世之邪，所謂世代漸遠，而治法漸加也。】

【`張志聰`曰：伯言上古聖人之作湯液醪醴者，恐為邪氣所傷，故以為備耳。然上古之人，多能完其天真，雖有賊邪，弗之能害，故雖為而弗服也。[天真](上古天真)論曰：夫道者，能卻老而全形，所以年度百歲，而動作不衰者，以其德全不危也。言中古之人，道德雖衰，而不致於精神壞㢮，故服之萬全。不必已者，不能必其邪已而獲萬全也。齊，疾也。鑱，銳也。鍼有九式，一曰鑱鍼。言當今之世，只知攻疾而不知調養其正氣也。】

帝曰：形弊血盡而功不立者何？
岐伯曰：神不使也。
帝曰：何謂神不使？
岐伯曰：鍼石，道也。精神不進，志意不治，故病不可愈。今精壞神去，榮衛不可復收，何者？嗜欲無窮而憂患不止，精氣㢮壞，榮泣衛除，故神去之而病不愈也。 【 泣、濇同。】

【`王冰`曰：神不使，言神不能使鍼石之妙用也。何者？志意違背於師示，而精神不進，志意不治，動離於道，耗散天真故爾。夫精神者生之源，榮衛者氣之主，氣主不輔，生源復消，神不內居，病何能愈哉？】

【`馬蒔`曰：此承上文而言也。鍼法之不能立功者，以病者之不能有神也。蓋病者嗜欲無窮，而憂患不止，精神志意，精氣榮衛，皆非其故，故其神已去，而病不能愈，安望鍼法之能立功哉？】

【`張志聰`曰：經曰：鍼石之道，在皮肉筋脈骨，各有所處。病各有所宜，各不同形，各以任其所宜。弊，止也。形弊者，在皮肉筋骨，刺已止矣。血盡者，在血脈，亦已盡其疏通矣，而不能奏功者，用鍼之工，神不使也。《靈樞經》曰：粗守形，上守神，神乎神，客在門。又曰：神在秋毫，屬意，病者神屬勿去，知病存亡。又曰：凡刺之真必先治神，靜意視義，觀適之變，淺深在志，遠近若一，如臨深淵，手如握虎，神無營於眾物。今粗工不知鍼石之道，精神不進，志意不治，故病不可愈也。此申明工不守神也。夫氣生於精，精陽之氣，化水穀之精微，而後生此榮衛，精壞神去故榮衛不可復收。此論榮衛之生於精氣也。或者嗜欲無窮，則壞其精矣，憂患不止，則傷其氣矣，精氣壞弛，則榮血凝泣而衛氣除去矣，故神去而病不愈，此言神由榮衛精氣之所生也。生於精氣者，先天所生之神也。神生於榮衛者，後天穀液之所生也。】

帝曰：夫病之始生也，極微極精，必先入結於皮膚，今良工皆稱曰病成，名曰逆，則鍼石不能治，良藥不能及也。今良工皆得其法，守其數，親戚兄弟遠近，音聲日聞於耳，五色日見於目，而病不愈者，亦何暇不早乎？
岐伯曰：病為本，工為標，標本不得，邪氣不服，此之謂也。

【`王冰`曰：此言醫與病不相得也。然工人或親戚兄弟，該明情，疑勿用，工先備識，不謂知方，鍼艾之妙靡容，藥石之攻匪預，如是則道雖昭著，萬舉萬全，病不許治，欲奚為療？[五臟]別論曰：拘於鬼神者，不可與言至德，惡於鍼石者，不可與言至巧。病必不治，治之無功。此皆謂工病不相得，邪氣不賓服也，豈惟鍼艾之有惡哉，藥石亦有之矣。】

【`馬蒔`曰：上文言病者之神至於去固不可愈，而此又言始時病工之不得宜，其病至於成也。帝嘆凡病始生，雖極精微，難以測識，然必先入於皮膚，當是之時，何弗之察，至今病成而良工稱之曰病成，又名之曰逆，則鍼石良藥，不能及已。且此良工者，素能得法守數，與病之至親，日逐聞聲見色，亦何不早治而使病之至於斯也。伯言病非遽至於成也，蓋病者為本，醫工為標，始時醫工不得病者之情，如本篇嗜欲無窮之謂，病者不得醫工之能，如前篇不本四時等義之謂，所以邪氣不服而病至於成也。由此觀之，則病者不可不預，而醫者不可不先，忽之其始，而徒悔於終，奚益哉？】

【`張志聰`曰：此節論湯液治病之當有法也。夫察色聽聲，問其情，從其意，此良工得其法矣。如湯液不得其法，而病亦不愈，故詳設此問焉。帝曰：病之始生，極微極細，必先留結於皮膚，如十日不已，良工皆稱曰病已成，名曰逆，雖鍼石不能治，而良藥不能及也。今良工皆得其審證之法，守其數，問其情，親戚兄弟，或遠或近，繫之病者，可謂從其意，得其情矣。音聲日聞於耳，五色日見於目，可謂察其色，知其聲矣，而病不愈者，亦何暇不早治而使病成乎？伯言病為本，工為標，蓋以工之治法為標也。言不得草蘇草荄，本末為助之法治之，是以邪氣之不服也。上節論鍼石治病，重在得神，此節論湯液治病，貴在得法，下節論湯液治病，重在調服精氣，此三者良工之不可缺一者也。夫審證辨脈，得病之情，固良工之首務，而治病之湯液，又不可不得其法也。金西銘曰：此之謂也句，乃引標本已得，邪氣乃服而言也。】

帝曰：其有不從毫毛而生，五臟陽已竭也。津液充郭，其魄獨居，孤精於內，氣耗於外，形不可與衣相保，此四極急而動中，是氣拒於內，而形施於外，治之奈何？
岐伯曰：平治於權衡，去宛陳莝，微動四極，溫衣，繆刺其處以復其形。開鬼門，潔凈府，精以時服，五陽已布，疏滌五臟，故精自生，形自盛，骨肉相保，巨氣乃平。
帝曰：善。 【 以、已同。莝，音剉。】

【`王冰`曰：不從毫毛，言生於內也。陰氣內生，陽氣竭也，不得入於腹中，故言五臟陽已竭也。津液者，水也。郭，皮也。陰稸於中，水氣脹滿，上攻於肺，肺氣孤危，魄者肺神，腎為水，害子不救母，故云其魄獨居也。夫陰精損削於內，陽氣耗減於外，則三焦閉溢，水道不通，水滿皮膚，身體否腫，故云形不可與衣相保也。凡此之類，皆四肢脈數急，而內鼓動於肺中也。動中者，謂氣急而欬也。言如是者，皆水氣格拒於腹膜之內，浮腫施張於身形之外，欲窮標本，其可得乎？四極，四肢也。《靈樞經》曰：陽受氣於四末。平治權衡，謂察脈浮沉也。脈浮為在表，脈沉為在裏，在裏者泄之，在外者汗之。去宛陳剉，謂去積久之水物，猶如草莖之不可久留於身中也。微動四極，謂微動四肢，令陽氣漸以宣行，故又曰溫衣也。經脈滿則絡脈溢，絡脈溢則繆刺之以調其絡脈，使形容如舊而不腫，故云繆刺其處以復其形也。開鬼門，是啟元府遣氣也。五陽，是五臟之陽氣也。潔淨府，謂瀉膀胱水去也。脈和則五精之氣以時賓服於腎臟也。然五臟之陽漸而宣，布五臟之外氣穢復除也。如是故精髓自生，形肉自盛，臟腑既和，則骨肉之氣更相保抱，大經脈氣乃復平爾。】

【`馬蒔`曰：此帝承上文而舉病成一證者問之，伯遂以治法為對也。陽者，衛氣也。郭，皮膚也，人以皮膚為郭，猶以外城為郭也。魄，肺神也。四極，四肢也。平治權衡，察脈之輕重浮沉也。宛，積也。陳莝，陳草也。邪氣之在人身，猶草莝之陳積也。開鬼門，發汗也。潔淨府，利水也。五陽，五臟皆有陽氣也。巨氣，大氣也，即正氣也。帝言病有不從毫毛而生，非由於外，而生於內，五臟陽氣，皆已竭盡，津液充溢皮膚，發為腫脹，上攻於肺，肺神獨居，是孤精在內，而陽氣耗散於外，形體軟弱，不可與衣相保。四肢脹急，中氣喘促，邪氣入內，以與正氣相拒，腫脹之形施張於外，宜何法治之？伯言當察其脈之浮沉，如權衡然，浮則在表宜汗，沉則在裏宜泄，如去宛積之陳草。又微動四肢以導引之，溫煖其衣以流通之，繆刺其處以復其形體。蓋經脈滿則絡脈溢，絡脈溢則繆刺之，以調其經脈，如[繆刺]論之所云也。開鬼門以發其汗，潔淨府以利其水，庶使五臟之精，漸以時服，五臟之陽，漸以宣布，正以疏滌五臟，故邪氣去而精自生，形自盛，骨肉相保，巨氣乃平也。非由邪氣之去，何以致正氣之復哉？是證也，其《靈樞》[水脹]論五癃津液篇之所謂水脹歟。】

【`張志聰`曰：此節論氣生於精，精由氣化。欲治病者，當究其原，原本既清，則生機自盛，精生氣平，邪氣自服，不可徒以攻疾為首務也。夫陽氣主於皮毛，不從毫毛而生，五臟陽已竭者，不因外邪傷於表陽，而五臟之元真已竭於內也。肺主氣而外主皮毛，氣化則水津四布，而下輸膀胱，氣耗於外，不能布化水液，是以津液充溢於郛郭，而肺臟之陰魄孤精獨居於內也。水液充於皮膚，則身體腫脹，而不可與衣相保。四肢為諸陽之本，陽虛於外，是以四極腫急，喘而動中，是氣逆於內，而形腫施於外，為治之法奈何？必也腐穢去而形復，形復而氣布，氣布而水行，水行而精生，精生而氣平，所謂形歸氣，氣歸精也。平權衡者，平治其脈，即繆刺也。肺朝百脈，輸精於皮毛，毛脈合精而後行氣於臟腑，故先平治其權衡，權衡已平，則氣血和而水津散矣。積者謂之宛，久者謂之陳，腐者謂之莝。夫脾主為胃，行其津液，灌於四臟，行於四肢，充於肌肉，脾家實則不能行其津液，而下輸膀胱，是以腐穢當去而後形復也。微動四肢，運脾氣也。溫衣，煖肺氣也。繆刺，調氣血也。肌肉血脈和調，則腫滿消而復其舊日之形矣。鬼門，毛孔也。開鬼門，發表汗也。潔淨府，瀉膀胱也。鬼門開，則肺窮通而水津布，所謂外竅開則裏竅通，上竅通則下竅洩矣。膀胱者津液之所藏，都府潔淨，則精以時復矣。巨陽為諸陽主氣，而生於膀胱，精已復則氣自生，而五臟之陽和已布矣。夫腸胃膀胱，受五臟濁氣，名傳化之腑，陳莝去，都府潔，則五臟之濁，得已疏滌矣。夫水穀入胃，津液各走其道，五臟疏滌，故精自生而形自盛矣。精主骨，氣主肉，精氣足則骨肉相保，而巨氣乃平。巨氣者，太陽之氣也。夫膀胱精復而五臟布陽者，太陽為諸陽主氣也，五臟精生而巨氣乃平者，州都之精，五臟之所生也。此章言上古之聖，能完其先天之真，中古以來，當養其後天之氣，故曰必以稻米，炊以稻薪，蓋後天之精氣，由胃中水穀之所生也。`高士宗`曰：腹者腸胃之郛郭，足太陰脾土之所主也。津液充郭者，脹滿於腹也。形不可與衣相保，四極急而動中者，腫脹於皮膚四肢也。是以去宛陳莝，消其腹滿也。開鬼門，潔淨府者，行洩皮膚之水也。先治其權衡者，脾土之運輸，必由肺氣之通調也。金西銘曰：四肢者，井榮經俞之所出入，十二經脈，交相貫通，胷中為氣之海，宗氣積於胷中，出喉嚨以司呼吸，同榮氣行於十二經脈之中，氣行則脈行，氣拒於內則脈泣於外矣。外內氣血，交相拒逆，是以四肢脹急而喘動於中矣。此節為治脹滿水腫之要法。】

# 玉版論要
★ 素問·玉版論要篇第十五

【`馬蒔`曰：篇內有著之玉版，及至數之要，其末云，論要畢矣，故名篇。】

黃帝問曰：余聞揆度奇恒，所指不同，用之奈何？
岐伯對曰：揆度者，度病之淺深也。奇恒者，言奇病也。請言道之至數。五色脈變，揆度奇恒，道在於一，神轉不回，回則不轉，乃失其機。至數之要，迫近以微，著之玉版，命曰合玉機。 【 度，入聲。】

【`王冰`曰：一謂色脈之應也。知色脈之應，則可以揆度奇恆矣。血氣者，神氣也。[八正神明]論曰：血氣者人之神，不可不謹養也。夫血氣應順四時，遞遷自王，循環五氣，無相奪倫，是則神轉不回也。回，謂卻行也。然血氣隨王，不合卻行，卻行則反常，反常則回而不轉也。回而不轉，乃失生氣之機矣。何以明之？夫木衰則火王，火衰則土王，土衰則金王，金衰則水王，水衰則木王，終而復始循環，此之謂神轉不回也。若木衰水王，水衰金王，金衰土王，土衰火王，火衰木王，此之謂回而不轉也。然反天常軌，生之何有耶？至數之要，迫近以微，言五色五脈變化之要道，迫近於天常而又微妙也。玉機篇名言，以此回轉之要旨，著之玉版，合同於[玉機](玉機真臟)論文也。】

【`馬蒔`曰：此因帝疑經旨之異，而深明其道之一也。五色脈變揆度奇恆，俱古經篇名，揆度者，度病之淺深也。奇恆者，言奇病也。所謂奇者，使奇病不得以四時死也。恆者，得以四時死也。所謂揆者，方切求之也，言切求其脈理也。度者，得其病處以四時度之也。試言道之至數！凡五色脈變揆度奇恆，其經雖異，而其道則歸於一，一者何也？以人之有神也。前篇《[移精變氣]論》有得神者昌，[湯液醪醴]論有神去之而病不愈，[八正神明]論有血氣者人之神，不可不慎養，[上古天真]論有形與神俱而盡終其天年，則知神者人之主也，有此神而運轉於五臟，必不至於有所回。回者，卻行而不能前也。設有所回，必不能運轉矣，此乃自失其機也。是可見機在於神，要在於機，故至數之要，至迫至近，至精至微，吾將此數語而著之玉版，命之曰合玉機。蓋[玉機真臟]論亦載此數語，故曰合玉機也。】

【`張志聰`曰：奇恆者，異於恆常也，言奇恆之道，有色脈陰陽淺深順逆，指示多有不同，將用何法以得其要？伯言脈因度數出入五臟之氣，相生而傳，一以貫通，外內環轉，如逆回則為病矣，與[脈要精微]、[平人氣象]諸論之脈病不同，故曰奇病也。夫脈始於足少陰腎，生於足陽明胃，輸於足太陰脾，故太陰為之行氣于三陰，灌溉於四臟。至數者，脈因出入之度數也。五色脈變者，五臟之脈變見於色也。一者，神也。神者，五臟血脈之神氣也。蓋脾為孤臟中央土，以灌四旁，五臟受氣轉而不回者也。如逆傳其所勝，是回則不轉，乃失其相生旋轉之機矣。故曰五臟相通，移皆有次，五臟有病，則各傳其所勝。至數之要，迫近以微，言五臟經氣相通，陰陽並合，至切近而微，故曰診合微之事，追陰陽之變。玉版玉機，二篇名，言脈行至數之要，若版籍之有格有序，故[方盛衰]論曰：脈事因格。[玉機](玉機真臟)論曰：五臟相通，移皆有次。合玉機者，又如璇璣玉衡之旋轉也。`莫子晉`問曰：此篇章旨與辨脈篇之趺陽脈浮而濇，少陰脈如經者，[平脈]篇之寸口脈弱而遲諸節同義與？曰：仲景造《傷寒論》，原本於《靈》、《素》諸經，而更闡發其未盡之旨，子也知此，可予言會悟矣。】

容色見上下左右，各在其要。其色見淺者，湯液主治，十日已；其見深者，必齊主治，二十一日已；其見大深者，醪酒主治，百日已；色夭面脫，不治。百日盡已，脈短氣絕，死。病溫虛甚，死。色見上下左右，各在其要。上為逆，下為從。女子右為逆，左為從。男子左為逆，右為從。易，重陽死，重陰死。陰陽反他，治在權衡相奪。奇恒事也，揆度事也。 【 齊，作劑。】

【`王冰`曰：容色者，他氣也，如肝木部內見赤黃白黑色，皆謂他氣也，餘臟率如此例。所見皆在明堂上下左右，要察去處，故云各在其要。色淺則病輕，故十日乃已，色深則病甚，故必終齊乃已，病深甚，故百日之多，若色見大深，兼之夭惡面肉又脫，不可治也。色不夭，面不脫，治之百日盡可已，使脈短已虛，加之漸絕，真氣將竭，故必死。若甚虛而病溫，溫氣內涸其精血，亦死。色見於下者，病生之氣也，故從。色見於上者，傷神之兆也，故逆。左為陽，故男子右為從而左為逆。右為陰，故女子右為逆而左為從。若女子色見於左，男子色見於右，是變易也。男子色見於左，是曰重陽，女子色見於右，是曰重陰，氣極則反，故皆死也。權衡相奪，謂陰陽二氣不得高下之宜，是奇於恆常之事，當揆度其氣，隨宜而處療之。】

【`馬蒔`曰：上文言五色脈變，合揆度奇恆，而道在於一矣。此節以五色之變者而極言之。凡人容色見於上下左右部者，各在其要處為宜。其色見淺者，病未深也，用湯液以治之，十日可已。據[湯液醪醴]論則此湯液者，乃五穀所為，非如後世之湯藥也。其見深者，病勢深也。必用藥劑以治之，二十一日可已。藥劑者，如[移精變氣]論治以草莖草荄之枝者是也。其見大深者，病勢深也，必用醪酒以治之，百日可已。醪酒者，入藥於酒中，如[腹中]論有雞矢醴之謂。其間有顏色沉夭，而面肉已脫者不治，然雖曰不治，期在百日之盡，則其命斯決也。蓋脈短氣絕者必死，病溫虛甚者必死，故知其百日盡而必死也。所謂色見上下左右，各在其要者，正以色見於上，病勢方炎，故為逆，色見於下，病勢已衰，故為從。《靈樞》[五色]篇云：其色上行者病益甚，其色下行如雲徹散者病方已。女子色見於右，則女子屬陰，而右亦屬陰，是為獨陰也，故為逆。若在於左，則陽以和陰，豈非從乎？男子色見於左，則男子屬陽，而左亦屬陽，是為獨陽也，故曰逆。若在於右，則陰以和陽，豈非從乎？何也？夫男子色見於左，乃重陽也。故曰死，女子色見於右，乃重陰也，故曰死，此陰陽相反而作此病，治法在於察其脈之浮沉，如權衡然，以相奪之，正奇恆揆度二篇之事也。[陰陽應象]大論云：陰陽反作，病之逆從也。正此之謂歟。】

【`張志聰`曰：容，面也。[五過]論曰：上經下經，揆度陰陽，奇恆五中，決以明堂，審於終始，可以橫行，言奇恆之病，發於五臟之中，而五脈之氣色，外見於明堂之上下左右，各在其淺深順逆之要耳。色見淺，其病亦微，故以湯液治之，而十日可愈。夫奇恆之道，五臟皆稟氣於胃，足太陰為之轉輸，病則逆回而色見於面，故用湯液治之。蓋以稻米之液，助土氣之資生，十干已周，俾五臟之氣復。色見深，其病亦深矣，故必齊毒藥攻其中。二十者偶數之終，一者生陽之始，以十干而再周復，得甲而化土，五臟為陰，氣色為陽，二十一日，五臟之生氣已復轉矣。若色大深，則病更深，醪醴熟穀之液，其氣慓悍，飲酒者，衛氣先行皮膚，先充絡脈，榮衛運行，則所逆之色亦散矣，因色大深，至甲十復而後已也。所謂色者，因五臟之變而見於五色也。色夭面脫不治者，以五臟之氣榮於脈，五經之脈見於色，氣血衰則面色脫而夭然不澤，故至百日，五臟之氣盡而而已矣。若脈短氣絕，乃虛脫已極，喪無日矣。上言回則不轉，而見色之淺深，此言氣血虛脫，而為不治之死證，下言受外淫之邪，而致榮衛內陷也。溫病者外感風寒，發為溫熱之病。辨脈篇曰：風則傷衛，寒則傷榮，榮衛內陷，其數先微，蓋榮衛氣機，從內達外，風寒之邪，從外內侵，榮衛受傷，則脈氣反陷，然猶借其根氣盛強，則邪隨正而復出於外，若正氣虛甚，邪惟內侵，邪盛正虛，必死之候也。上言脈氣之從內而外，此論榮衛受邪，反從外而內，即下文所謂八風之勝，終而復始，玉機篇之所謂風寒客於人，從毫毛皮膚傳於五臟是已。色見上下左右者，[五色]篇曰：其色上行者病益甚，其色下行如雲徹散者，病方已。女為陰，右亦為陰，故女子色見於右為逆，見於左為從。男為陽，左亦為陽，故男子色見於左為逆，見於右為從。如男女之左右反易，是為重陽者死，重陰者死，此言色見上下左右，各有男女順逆之要焉。反他，言男女陰陽之色反逆也。權衡，脈也。相奪者，奪其逆於右者從左，逆於左者從右，蓋色生於脈治，其脈順則色亦順矣。按[方盛衰]論曰：陽從左，陰從右，蓋男子之血氣從左旋，女子之血氣從右轉，是以男子之色，見於右而從左散者順也。女子之色，見於左而從右散者順也。揆度，度事也，言揆度奇恆者，度脈之事也。[方盛衰]論曰：度事上下，脈事因格。度事者，度陰陽順逆上下之事也。脈事者，言脈因前後度數出入，而有一定之格也。此承上文而言奇恆脈事也。】

搏脈痹躄，寒熱之交，脈孤為消氣，虛泄為奪血，孤為逆，虛為從。行奇恒之法，以太陰始。行所不勝曰逆，逆則死；行所勝曰從，從則活。八風四時之勝，終而復始，逆行一過，不復可數，論要畢矣。

【`王冰`曰：脈擊搏於手，而病𤸷痹及攣躄者，皆寒熱之氣，交合所為，非邪氣虛實之所生也。夫脈有表無裏，有裏無表，皆曰孤亡之氣，若有表有裏而氣不足者，皆曰虛衰之氣也。孤無所依，故曰逆，虛衰可復，故曰從。凡揆度奇恆之法，先以氣口太陰之脈，定四時之正氣，然後度量奇恒之氣也。若木見金脈，金見火脈，火見水脈，水見土脈，土見木脈，如是皆行所不勝也，故曰逆。賊勝不已，故逆則死。木見水火土脈，火見金土木脈，土見金水火脈，金見土木水脈，水見金火木脈，如是者皆可勝之脈，故曰從，從則無所剋殺傷敗，故從則活也。終而復始者，以不越於五行，故雖相勝，猶循環終而復始也。過謂遍也，然逆行一過，遍於五氣者，不復可數為平和矣。】

【`馬蒔`曰：此節又以五脈之變者而極言之。脈之搏擊於手者，乃曰痹、曰躄、曰寒熱之交、則有此脈來現也。脈之有陰而無陽，有陽而無陰者，孤脈也。有陰而無陽者為衛氣消，有陽而無陰者為營氣消，脈之虛者而有泄證，乃為奪血也。蓋血乃陰類，泄雖非血，而血從此虛，故曰奪血。然孤者為偏勝，是為逆；虛者猶可補，是為從。凡欲行奇恒篇之法，自太陰始，蓋氣口成寸，以決死生，故當於此部而取之。五行之剋我者，為所不勝也。行所不勝者，是為逆，逆則死。如木部見金脈，金部見火脈，火部見水脈，水部見土脈，土部見木脈之類。五行之我剋者，曰所勝，行所勝者是為從，從則活，如木部見土脈，土部見水脈，水部見火脈，火部見金脈，金部見木脈之類是也。故八風四時之勝，或行所不勝，或行所勝，皆終而復始，若逆行一過，則行所不勝，其病必死，不必復數矣。】

【`張志聰`曰：此言脈不循度旋轉，而反陰陽相搏，則又為痹躄寒熱之病矣。但臂不遂者名曰痹，躄乃足之疾也。蓋經脈五俞出於手足，陰陽相貫，上下循行，如反相搏擊，故為手足痹躄寒熱之病。蓋陰乘於陽則為寒，陽乘於陰則為熱，陰陽相搏則為寒熱之交也。血隨氣行，神氣虛消，則脈不能至於手太陰而脈孤弱矣。此太陰陽明之生氣漸消，乃危殆之逆證也。如經虛下泄，此為奪血，非生氣消滅，故為從。辨脈篇曰：趺陽脈浮而濇。故知脾氣不足，胃氣虛也。又曰：趺陽脈不出，脾不上下。身冷膚鞕。此脾胃之氣虛消，而脈不能循經外轉，致有身冷膚鞕之危，所謂逆者此也。又曰：少陰脈反滑而濇者，故知當屎膿也。陽明脈微沉，少陰脈微滑，此為陰實，其人必股內汗出，陰下濕也。《金匱要略》曰：少陰脈滑而數者，陰中即生瘡，狼牙湯洗之。又曰：胃氣下泄，陰吹而正喧，膏髮煎導之。此皆虛陷之證，治之即愈，所謂順者此也。行奇恒之法，以太陰始者，以五臟皆稟氣於胃，而不得至，經必因於脾乃得稟也。脾為孤臟中央土，以灌四旁，五臟相通，次序環轉，是行奇恒之法，從太陰始。行所不勝者，五臟相剋而傳，即回則不轉也。行所勝者，五臟相生而傳，即神轉不回也。故曰五臟相通，移皆有次，五臟有病，則各傳其所勝。八風，八方之風也。四時之勝者，春勝長夏，長夏勝冬，冬勝夏，夏勝秋，秋勝春也。終而復始者，言脈之逆行，而亦循度環轉也。前節論本氣虛消之逆傳，此復論八風之邪，四時之勝，以致脈氣逆行，榮衛內陷，而亦循度回轉也。逆行一過，不復可數者，言風寒客於人，始傷皮毛，而內舍於肺，肺傳之肝，肝傳之脾，脾傳之腎，腎傳之心，逆行一過則死矣。不復如順行之循環無端之可數也。夫論奇恒之要，五臟次序，通移而不回，病則回而不轉，以至於外，因八風之邪，四時之勝，逆行環轉，一周不復可數，奇恒之道，盡於此矣。】

# 診要經終
★ 素問·診要經終論篇第十六

【`馬蒔`曰：前七篇論診脈之要，後六篇論十二經之終，故名篇。】

【`張志聰`曰：診要者，診度奇恒之要；經終者，六經之氣已終。蓋奇恒之道，論五臟之三陰，陰陽合并而成六，是其生五，其終六也。】

黃帝問曰：診要何如？
岐伯對曰：正月二月，天氣始方，地氣始發，人氣在肝。三月四月，天氣正方，地氣定發，人氣在脾。五月六月，天氣盛，地氣高，人氣在頭。七月八月，陰氣始殺，人氣在肺。九月十月，陰氣始冰，地氣始閉，人氣在心。十一月十二月，冰復，地氣合，人氣在腎。

【`王冰`曰：方，正也，言天地氣正發生其萬物也。木治東方王七十二日，猶當三月節後一十二日，是木之用事，以月而取，則正月二月，人氣在肝。三月四月，天氣正方，以陽氣明盛地氣定發，為萬物華而欲實也，然季終土寄而王，土又生於丙，故人氣在脾。五月六月，天陽赫盛，地焰高升，故言天氣盛，地氣高；火性炎上，故人氣在頭也。七月三陰支生，八月陰始肅，故云陰氣始殺也。然陰氣肅殺，類合於金，肺氣象金，故人氣在肺也。九月十月，陰氣始凝，地氣始閉，隨陽而入，故人氣在心。十一月十二月，陽氣深伏，故氣在腎也。夫氣之變也，故發生於木，長茂於土，盛高而上，肅殺於金，避寒於火，伏藏於水，斯皆隨順陽氣之升沉也。】

【`馬蒔`曰：此舉天氣地氣人氣而言之，見人氣所在，乃診家之至要也。正二月者，寅卯月也，月建屬木，木治東方，天氣始正，地氣始發，人氣在肝，以肝屬東方木也。三四月者，辰巳月也，月建屬土，與火治東南方，天氣正方，地氣之發者已定，人氣在脾，以脾屬土，而土又生火也。五六月者，午未月也，月建屬火，火治南方，天氣已盛，地氣已高，人氣在頭，頭屬南方火也。七八月者，申酉月也，月建屬金，金治西方，天地之陽氣已下，陰氣已上，始皆肅殺，人氣在肺，以肺屬西方金也。九十月者，戌亥月也，月建屬水，陰氣始冰，地氣始閉，人氣在心，陽氣入藏也。十一二月者，子丑月也，月建屬水，水治北方，水已復凝，地氣已合，人氣在腎，以腎屬北方水也。善診者，當以是為法矣。】

【`張志聰`曰：此承上章而復問也。伯言春者天氣始開，地氣始泄，而人氣在肝，肝主東方寅卯木也。夫奇恒之勢，乃六十首，蓋以六十日而氣在一臟為首，五臟相通，而次序旋轉者也。三月四月，天地之氣正盛，而人氣在脾，辰巳二月，足太陰陽明之所主也。五月六月，生長之氣，從地而升，故肝而脾，脾而直上於巔頂也。歲六甲而以五月六月在頭者，止論五臟也。故曰奇恒五中，又曰章五中之情。按奇恒之道，論五臟之神氣，五臟者，三陰之所主也。人氣在頭者，厥陰與督脈會於巔，與五臟合而為三陰也。三之氣乃少陽相火所主，相火者，即厥陰包絡之火也。始殺者，氣始肅殺也。申酉二月屬金，而人氣在肺，九月十月收藏之氣，從天而降，肺屬乾金，而主天為心臟之蓋，故秋冬之氣，從肺而心，心而腎也。少陰主冬令，故先從手少陰而至於足少陰。冰復者，一陽初復也。地氣合者，地出之陽，復歸於地，而與陰合也。腎主冬藏之氣，故子丑二月，人氣在腎。】

故春刺散俞及與分理，血出而止，甚者傳氣，間者環也。夏刺絡俞，見血而止，盡氣閉環，痛病必下。秋刺皮膚，循理，上下同法，神變而止。冬刺俞竅於分理，甚者直下，間者散下。春夏秋冬，各有所刺，法其所在。 【 俞，音輸。間，去聲。冬刺俞竅於分理之於字，當作與字。】

【`王冰`曰：散俞謂閒穴，分理謂肌肉分理，傳謂相傳，環謂循環也。相傳則傳所不勝，循環則周迴於五氣，此辨疾氣之閒甚也。盡氣謂出血而盡鍼下取所病脈盛邪之氣也。邪氣盡已，穴俞閉密，則經脈循環，而痛病之氣必下去矣。以陽氣大盛，故為是法刺之。循理，謂循肌肉之分理也。上謂手脈，下謂足脈，神變謂脈氣變易，與未刺時異也。直下，謂直爾下之。散下，謂散布下之。】

【`馬蒔`曰：承上文而言四時所診，既有定臟矣，而此遂言四時當各有所刺也。甚者，病相剋為甚，傳其所勝也，如心傳肺肺傳肝之類。閒者，閒其所勝之臟，而傳於所生之臟也，如心當傳肺者，閒其所勝之肺，而傳其所生之脾之類。[標本病傳]論岐伯曰：謹察閒甚以意調之，閒者并行，甚者獨行。蓋并者並也，傳其所閒而病勢并行也。獨者特也，特傳其所勝也。春刺散俞及與分理，散俞者，各經分散之穴也。[四時刺逆從]論云：春氣在經脈。此散俞者，即經俞也。以義推之，春之經脈當在肝膽經也。分理者，亦肝膽經之分理也。分理者，紋理也。肝之經穴在中封穴，膽之經穴在陽輔穴，候至血出而止鍼，其病之甚者，則氣本傳於所勝，而至此不傳，閒臟而傳之者，則環時而病已矣。如夏刺絡俞，以義推之，當在心與小腸之絡穴也。心之絡穴在通裏，或心包絡，絡穴在閒使，小腸絡穴在支正也。見血而止鍼，邪氣已盡，周時穴閉，痛病自然下矣。如秋刺皮膚，[四時刺逆從]論云：秋氣在皮膚。[水熱穴]論云：取俞以瀉陰邪，取合以虛陽邪。以義推之，肺經之俞在太淵，太陽之合在合谷也。循其皮膚之分理，上下同法，候其神變於未刺之先而止鍼矣。如冬刺俞竅與分理，蓋腎與膀胱之俞竅分理也，[四時刺逆從]論云：冬氣在骨髓。正以腎主骨也。其病之甚者，當水剋火，腎傳心也，即直下其鍼以深取之；其病之閒者，當腎傳肝也，乃散布其鍼以淺刺之，則病自愈矣。凡此春夏秋冬，各有所刺，正以法其人氣之所在以為刺耳。】

【`張志聰`曰：此言五臟之氣，外循於皮膚絡脈分肉而環轉也。夫診有十度，度人脈、度臟、度肉、度筋、度俞、度陰陽氣盡。度人脈者，言人之脈氣，從奇恒之勢，而有陰陽順逆也。度臟者，度五臟之氣，從內膈而外出，不可逆刺以傷其臟也。度肉、度筋、度俞者，度五臟之氣，外循於分肉俞絡之間，各有淺深，而四時之刺法不同也。度陰陽氣盡者，言五臟之氣，合於三陰三陽，而各有經終也。散俞，絡脈之俞穴也。分理，分肉之腠理也。蓋春氣生升於外，故當於散俞谿谷之間而淺刺之，血出則脈氣通而病止矣。如逆之甚者，深取之而傳導其氣，輕者不待傳氣而即環轉矣。夫經俞絡脈谿谷，各有三百六十五穴，皆臟腑之氣所遊行，是以四時之刺，或在皮膚，或在俞穴也。《鍼經》曰：刺之氣不至，無問其數，刺之而氣至，乃去之勿復鍼。刺之要，氣至而有效，效之信若風之吹雲，明乎若見蒼天，刺之道畢矣。是以四時之刺，必候其氣至之所在而刺之也。絡俞者，孫絡之俞，見於皮膚之間，蓋夏氣浮長於外，而更宜淺刺者也。若盡傳其氣，則反閉其環轉之機，而痛病於下矣。蓋言經隨氣轉，夏時之氣浮越於外，氣至即止，而不宜太過，此反結上文之義也。《傷寒論》曰：臟腑相連，其痛必下。言經氣逆於上，病必痛於下，謂其經絡上下之相通也。[刺逆從](四時刺逆從)論曰：秋氣在皮膚。蓋七月八月，人氣在肺，而肺主皮毛，是以或上或下，皆宜刺皮膚，循於肉理，神氣變轉，而脈即循行矣。神者五臟之神，即轉而不回之神氣也。俞竅，諸俞之穴竅，更深於散俞而近於筋骨者也。分理者，分肉之腠理，乃谿谷之會，谿谷屬骨而外連於皮膚，是以春刺分理者，外連皮膚之腠理也。冬刺俞竅於分理者，近筋骨之腠理也。蓋冬氣閉藏而宜於深刺也。直下者，循經而下鍼，欲深而留之也。散下者，循絡而下鍼，言病之輕者不必太深也。此四時之序，氣之所處，病之所舍，臟之所宜也。此總結上文而言四時之刺法，各有深淺之所在也。】

春刺夏分，脈亂氣微，入淫骨髓，病不能愈，令人不嗜食，又且少氣。春刺秋分，筋攣，逆氣環為欬嗽，病不愈，令人時驚，又且哭。春刺冬分，邪氣著藏，令人脹病不愈，又且欲言語。

【`王冰`曰：心主亂，故脈亂氣微。水受氣於夏，腎主骨，故下淫於骨髓也。心火微則胃土不足，故不嗜食而少氣也。木受氣於秋，肝主筋，故刺秋分則筋攣也。若氣逆環周則為欬嗽。肝主驚，故時驚。肺主氣，故氣逆又且哭也。冬主陽氣伏藏，故邪氣著藏，腎實則脹，故刺冬分則令人脹也。火受氣於冬，心主言，故欲言語也。】

【`馬蒔`曰：此舉春時所刺者，不能法其所在，而反生他病也。春當刺肝膽之散俞分理矣，若刺夏分，則取心與小腸之絡俞也。心主脈，故脈亂氣微，水受氣於夏，腎主骨，故邪氣入淫骨髓，而前病不能愈，況心火微則胃土不足，故不嗜食，不嗜食故少氣也。[四時刺逆從]論云：春刺絡俞，血氣外溢，令人少氣也。若春刺秋分，則取肺與大腸之皮膚矣。木受氣於秋，肝木主筋，故刺秋分則筋攣也。肺主氣，故氣逆旋為欬嗽，而前病不能愈，況肝主驚，故時驚，肺在聲為哭，故又且哭也。至若春刺冬分，則取腎與膀胱之俞竅與分理矣。冬主陽氣內藏，故邪氣著藏，邪氣內入，故令人脹病不愈。火受氣於冬，心主言，故欲言語也。[四時刺逆從]論云：春刺筋骨，血氣內著，令人腹脹。】

【`張志聰`曰：厥陰心主主脈，無故而隕之，故脈亂，血氣外溢，故令人氣微也。少陽主骨厥陰，不從標本，從少陽中見之化，故入淫骨髓也。病不在夏分，故病不能愈，肝氣仍逆，故令人不嗜食。肝主春生之氣，故又且少氣也。臟真高於肺，主行榮衛陰陽者也。榮衛氣血，所以濡筋骨，利關節。春刺秋分，是病在肝而反傷其肺，是以筋攣，血氣環逆，故令人氣逆而轉為欬嗽也。東方肝木，其病發驚駭，肝藏魂，魂魄不安，故使人邪哭也。春主生升，冬主閉藏，春刺冬分，反導其血氣內著，故令人腹脹，肝主語，故又且欲言語也。病不愈者，言四時所主之臟病不愈，又且者，言不惟病不愈，而又有此證也。】

夏刺春分，病不愈，令人解墮。夏刺秋分，病不愈，令人心中欲無言，惕惕如人將捕之。夏刺冬分，病不愈，令人少氣，時欲怒。 【 解、懈同。墮、惰同。】

【`王冰`曰：肝養筋，傷春分則肝氣不足，故筋力解墮。肝木為語，傷秋分則肝木虛，故恐如人將捕之。肝不足，故欲無言而復恐也。夏傷於腎，則心勃勃之志內熾，故令人少氣，時欲怒也。】

【`馬蒔`曰：此舉夏時所刺者，不能法其所在，而反生他病也。夏當刺心與小腸之絡俞矣。若夏刺春分，則取肝膽之經穴也。肝養筋，肝氣不足，故筋力解墮。[四時刺逆從]論云：夏刺經脈，血氣乃竭，令人解墮也。夏刺秋分，則取肺與大腸之皮膚矣。肺氣不足，故病既不愈，又令人心中欲無言，惕惕如人將捕之，蓋虛之甚故也。如夏刺冬分，則取腎與膀胱之俞竅與分理也，腎水洩而心火炎，病既不愈，元氣衰少，火氣內熾，來助母氣，時欲怒也。[四時刺逆從]論云：夏刺筋骨，血氣上逆，令人善怒。】

【`張志聰`曰：三月四月，人氣在脾，脾病不愈，故令人解墮。五月六月，人氣在心主包絡。心主言，心主不能代君行令，故心中欲無言。經曰：所謂恐如人將捕之者，秋氣萬物未有畢去，陰氣少，陽氣入，陰陽相搏，故恐也。夏刺秋分，則陽氣入而與陰相搏，故如人將捕之。夏刺冬分，令人少氣，時欲怒，經曰：所謂少氣善怒者，陽氣不治，陽氣不治則陽氣不得出。蓋夏月陽氣外張，而反逆歸於冬分，故不惟病不愈，而更令人少氣善怒也。】

秋刺春分，病不已，令人惕然，欲有所為，起而忘之。秋刺夏分，病不已，令人益嗜臥，又且善夢。秋刺冬分，病不已，令人灑灑時寒。

【`王冰`曰：惕然欲有所為，起而忘者。刺不當，則肝虛故也。心氣少則脾氣孤，故令嗜臥。心主夢，神為之，故令善夢。陰氣上干，故時寒也。】

【`馬蒔`曰：此舉秋時所刺者，不能法其所在，而反生他病也。秋當刺肺與大腸之皮膚矣，若秋刺春分，則取肝膽之經穴也。肝氣不足，病不能已，令人惕然，欲有所為，起而忘之。[四時刺逆從]論云：秋刺經脈，血氣上逆，令人善忘也。若秋刺夏分，則取心與小腸之絡俞也，病既不已，心氣益少，脾氣亦孤，令人嗜臥。心主夢，故又且善夢也。[四時刺逆從]論云：秋刺絡脈，氣不外行，令人臥不能動。至若秋刺冬分，則取腎與膀胱之俞竅與分理也，病既不已，陰氣上升，故令人灑灑時寒。[四時刺逆從]論云：秋刺筋骨，血氣內散，令人寒慄。】

【`張志聰`曰：秋主下降，刺春分是反導其血氣上行，故令人惕然，欲有所為。[刺逆](四時刺逆從)論曰：秋刺經脈，血氣上逆，令人善忘。秋氣在皮膚氣分，刺夏分之絡脈，則氣不外行，故令人益嗜臥。肺藏魄，經曰：魂魄飛揚，使人臥不安而喜夢。秋刺冬分，冬主閉藏而反傷之。則血氣內散，故令人寒慄也。】

冬刺春分，病不已，令人欲臥不能眠，眠而有見。冬刺夏分，病不愈，氣上發為諸痹。冬刺秋分，病不已，令人善渴。 【 而當作如。】

【`王冰`曰：肝氣少，故令欲臥不能眠。肝主目，故眠而如見有物之形狀也。氣上發為諸痹，泄脈氣故也。肺氣不足，故發渴。】

【`馬蒔`曰：此舉冬時所刺者，不能法其所在，而反生他病也。冬當刺腎與膀胱之俞竅與分理矣。若冬刺春分，則刺肝膽之經穴也。病既不愈，肝氣衰少，故令人欲臥，而臥時又不能眠，雖至眠時，如有所見也。[四時刺逆從]論云：冬刺經脈，血氣皆脫，令人目不明也。若冬刺夏分，則取心與小腸之絡俞也。病既不愈，而脈氣發洩諸痹當發。[四時刺逆從]論云：冬刺經脈，血氣外洩，留為大痹。至若冬刺秋分，則取肺與大腸之皮膚也。病既不愈，而肺氣不足，令人火燥而善渴也。[四時刺逆從]論云：冬刺肌肉，陽氣竭絕，令人善渴。】

【`張志聰`曰：春令所以洩冬藏之氣也。人臥則氣歸於陰，而反刺春分以洩之，故令人欲臥不能眠。氣行於陽則目張，行於陰則目瞑，眠有所見者，目不得瞑也。冬主閉藏，夏令浮長，氣應藏而刺夏分，使之外泄，故發為諸痹。痹者，閉也。氣留閉於外而為痛也。腎藏津液，肺乃水之化原，刺秋分，故善渴也。此言五臟之氣，隨時而升降浮沉，非五臟經脈之謂也。】

凡刺胷腹者，必避五臟。中心者環死。中脾者五日死。中腎者七日死。中肺者五日死。中膈者皆為傷中，其病雖愈，不過一歲必死。刺避五臟者，知逆從也。所謂從者，膈與脾腎之處，不知者反之。刺胷腹者，必以布憿著之，乃從單布上刺。刺之不愈復刺，刺鍼必肅，刺腫搖鍼，經刺勿搖，此刺之道也。 【 中，去聲。憿，當作𢅎。】

【`王冰`曰：心肺在膈上，腎肝在膈下，脾象土而居中，故刺胷腹必避之。五臟者，所以藏精神魂魄意志，損之則五神去，神去則死至，故不可不慎也。中心環死者，氣行如環之一周則死，謂周十二辰也。中脾五日死者，土數五也。中腎七日死者，水成數六，水數畢，當至七日而死。中肺五日死者，金生數四金數畢，當至五日而死。五臟之氣，同主一年，膈傷則五臟之氣互相剋伐，故不過一歲必死。處，謂腎著於脊，脾臟居中，膈連於脅際，知者為順，不知者反傷其臟。著以布憿，從單布上刺，形定則不誤中於五臟也。刺之不愈復刺，要以氣至為效也。《鍼經》曰：刺之氣不至，無問其數，刺之氣至，去之勿復鍼。此之謂也。肅，謂靜肅，所以候氣之存亡。搖鍼所以出大膿血。勿搖者，以經氣不欲泄也。】

【`馬蒔`曰：此言刺不避五臟者，各有死期，而遂指刺胷腹者之有法也。五臟者，所以藏精神血氣魂魄者也，凡刺胷腹者，必當避之。苟不避之，則中心者環死。蓋心為君主之官，故其死最速，當周環一日之時而死也。中脾者五日死，蓋以五乃土之生數也。中腎者七日死，蓋六乃水之成數，成數既畢，當至七日也。中肺者五日死，蓋四乃金之生數，生數既畢，當至五日而死也。中膈者皆為傷中。蓋人之有隔，前齊鳩尾，從齊十一椎，所以遮隔濁氣，不使上熏心肺也。心肺居於隔上，腎肝居於膈下，而脾則居於隔中，故五臟之氣，同受膈氣，今膈既受傷，則五臟之氣互相剋伐，其病雖暫時得愈，猶誤傷其中，不過一歲而死矣。凡刺五臟者，在乎知其順逆也。所謂順者，知膈與脾腎有上中下之異處，不知者反之，所以謂之逆耳。且凡刺胷腹者，自有其道，必以布為憿，憿者巾也，著之胷腹之間，乃從單布上刺，蓋不欲深入也。刺之愈者可以止鍼，若刺之不愈則復刺之。況刺鍼者，其志當肅，即[寶命全形]篇所謂深淺在志，遠近如一，如臨深淵，手如握虎，神無營於眾物者是也。其刺腫者，必搖其鍼，以出大膿血故也。若非腫而刺經脈者，勿搖其鍼，以經氣不可泄也，此乃鍼刺之道耳。】

【`張志聰`曰：此言五臟之神氣，從內膈而外達於胷脅，從胷脅而環轉於形身，故不可逆刺其膈以傷其臟焉。內膈上連於胷，中連於腹，下連於脅臟，氣從此而外出，故曰刺避五臟者，知逆從也。所謂從者，膈與脾腎之處，不知者反之，反之者，逆刺其所出之神氣也，環者，一周時也，蓋日為陽，心為陽中之太陽，一晝一夜，日環轉一周，故至周轉而氣終也。五日者，土數終也。天一生水，地六成之，七日者生成之數終也。天數五，地數五，肺屬乾金而主天，脾屬坤土而主地，故皆死於五日也。止言四臟而不及肝者，或簡脫也。楊元如曰：五臟經脈，俱不上循於頭，惟厥陰與督脈會於巔。故曰，五月六月，人氣在頭。抑厥陰之氣，不從胷脅外出，而直上於頭與？夫五臟六腑之氣，俱從內膈而外出於胷脅，故刺中膈者，皆為傷中，一歲死者，盡五行六氣之終而死也。按內膈上連胷之鳩尾，中兩分於腹上，下連兩旁季脅，後連脊之十一椎，刺中膈者，即不中臟速死，其中臟腑之氣，皆為所傷矣。行鍼者當慎諸。避五臟者，避五臟神氣之所出也。五臟之氣所從而出者，膈與脾腎處也。膈者，胷膈之上鳩尾處也。脾處者，胸骨兩分之下交，腹之處也。腎處者，兩脅之下也。言五臟之氣，從膈外出，旋轉不回，若反刺之，是逆其氣而傷其臟矣。憿，定也，以布定著於胷腹，乃從單布上刺之，蓋欲其極淺也。不愈而復刺者，言其至淺而或不得其氣也。若氣之難得，宜肅靜其鍼以候焉。搖鍼者，刺之瀉法也。腫乃邪實，故宜搖鍼以瀉其邪，經刺勿搖，守其正也。此補瀉之法，刺之要道也。此言刺胷腹者，宜微鍼而淺刺之，勿使有傷膈氣也。`莫子晉`曰：此復兼六腑之氣而言，即陰陽合并之義，蓋中臟氣者死之速，中腑氣者死之遲也。】

帝曰：願聞十二經脈之終奈何？
岐伯曰：太陽之脈，其終也，戴眼、反折、瘛瘲，其色白，絕汗乃出，出則死矣。

【`王冰`曰：戴眼，謂睛不轉而仰視也。然足太陽脈起於目內眥，上額交巔，從巔入絡腦，還出別下項，循肩髆內俠脊，抵腰中，其支別者，下循足至小指外側。手太陽脈起於手小指之端，循臂上肩，入缺盆，其支別者，上頰至目內眥，抵足太陽，又其支別者，從缺盆循頸上頰至目外眥，故戴眼反折，瘛瘲色白，絕汗乃出也。絕汗，謂汗暴出如珠而不流，旋復乾也。太陽極則絕汗出，故死。】

【`馬蒔`曰：此以下詳十二經脈終時之狀，而此一節，則先以太陽之終者言之也。反折瘛瘲，謂手足身體反張，而或急為瘛，或緩為瘲，戴眼反折瘛瘲，皆太陽經脈之過也。其色則白，足太陽之水主黑，手太陽之火主赤，其二色不見，而色止白也。絕汗乃出，謂汗暴出如珠而不復滲入也。蓋至於絕汗出而死矣。】

【`張志聰`曰：此論臟腑陰陽之合并也。所論五臟之氣者，三陰之所主也，三陰之氣，與三陽交并，陽氣先至，陰氣後至，合於十二經脈，內絡臟腑，外絡形身，外內出入，循環無端，故曰診合微之事，追陰陽之變，不知并合，診故不明，陰陽並交，至人之所行，當知五行而生三氣，三而三之合為六氣，六六之氣以應十二經脈，一經之氣巳終，是不復陰陽相貫，而環轉無端矣。戴眼，目上視也。反折，背反張也。瘛瘲，手足屈伸也。太陽主筋而為諸陽主氣，陽氣者柔則養筋，太陽之經氣巳絕，是以筋脈急而戴眼反折，手足牽引也。手太陽主液，膀胱者，津液之所藏，絕汗者津液外亡也，色白者亡血也。津液外脫則血內亡矣。】

少陽終者，耳聾、百節皆縱、目睘絕系，絕系一日半死。其死也，色先青白乃死矣。

【`王冰`曰：足少陽脈起於目銳眥，上抵頭角下耳後。其支別者，從耳後入耳中，出走耳前，手少陽脈，其支別者，從耳後亦入耳中，出走耳前，故終則耳聾，目睘絕系也。少陽主骨，故氣終則百節縱緩。色青白者，金木相薄也，故見死矣。睘，謂直視，如驚貌。】

【`馬蒔`曰：此舉少陽之終者言之也。少陽之脈皆循於耳，故終則耳聾。少陽主筋，故終則百節皆縱。其目睘之系則絕。目睘者，眼圈也。蓋至於係絕而一日半則死。且其死也，色必青白，以金木相薄也。】

【`張志聰`曰：手足少陽經脈，皆循於耳經，氣絕故耳聾也。少陽主骨，諸節皆屬於骨，少陽氣終，故百節皆縱。[經絡]篇曰：少陽是主骨，所生病者，諸節皆痛。手足少陽之脈，皆至目銳眥，終則牽引於目，故目如驚而邪視也。少陽屬腎，腎藏志，系絕則志先絕，故一日半死也。青者，甲木之氣外脫也。白者，三焦之榮內亡也。夫陽生於陰，色生於氣，是以六經之氣終而先見於色。】

陽明終者，口目動作，善驚妄言，色黃，其上下經盛，不仁則終矣。

【`王冰`曰：足陽明脈，起於鼻交頞中，下循鼻外，入上齒縫中，還出俠口，環脣下交承漿，卻循頤後下廉，出大迎，循頰車上耳前，過客主人，循髮際至額顱。其支別者，從大迎前，下人迎，循喉嚨，入缺盆，下膈。手陽明脈起於手，循臂至肩，上出於柱骨之會，上下入缺盆，絡肺。其支別者，從缺盆上頸貫頰，人下齒中，還出俠口，交人中左之右右之左，上俠鼻孔，抵足陽明，故終則口目動作也。口目動作，謂目睒睒而鼓頷也。胃病則惡人與火，聞木音則惕然而驚，詈罵不避親疏，故善驚妄言也。黃者土色。上謂手脈，下謂足脈也。經盛，謂面目頸頷，足跗腕脛，皆躁盛而動也。不仁，謂不知善惡。如是者，皆氣竭之徵也，故終矣。】

【`馬蒔`曰：此舉陽明之終者言之也。不仁，謂不知痛癢也。】

【`張志聰`曰：手足陽明之脈，皆俠口承目，故口目動作而牽引歪邪也。聞木音則惕然而驚，是陽明之善驚也。罵詈不避親疏，是陽明之妄言也。色黃，陽明之土氣外脫也。上下經盛，胃氣絕而無柔和之象也。榮衛者，中焦水穀之所生，肌膚不仁者，榮衛之氣絕也。】

少陰終者，面黑齒長而垢，腹脹閉，上下不通而終矣。

【`王冰`曰：手少陰氣絕則血不流，足少陰氣絕則骨不軟，骨硬則齗上宣，故齒長而積垢，血枯則皮色死，故面色如漆而不赤也。足少陰脈從腎上貫肝膈，入肺中。手少陰脈起於心中，出屬心系下膈，絡小腸。故其終則腹脹閉，上下不通也。】

【`馬蒔`曰：此舉少陰之終者言之也。】

【`張志聰`曰：心之華在面，面黑者水氣上乘，火氣滅而水氣脫矣。齒長而垢，骨氣洩也。腹脹閉而上下不通者，心腎之氣並絕，而不能上下交通矣。】

太陰終者，腹脹閉不得息，善噫善嘔，嘔則逆，逆則面赤，不逆則上下不通，不通則面黑皮毛焦而終矣。

【`王冰`曰：足太陰脈，上膝股內前廉，入腹屬脾，絡胃，上膈。手太陰脈，起於中焦，下絡大腸，還循胃口，上膈，屬肺。故終則腹脹，閉不得息，善噫嘔也。嘔則氣逆，故面赤，然嘔則上通，故但面赤，不嘔則下已閉，上復不通，心氣外燔，故皮毛焦而終矣。何者？足太陰脈支別者，復從胃別，上膈注心中，由是則皮毛焦，乃心氣外燔而生也。】

【`馬蒔`曰：此舉太陰之終者言之也。】

【`張志聰`曰：足太陰脈，入腹屬脾，故為腹脹。手太陰脈，上膈屬肺，而主呼吸，故為不得息。脹滿則升降難，不得息則氣道滯，故為噫為嘔。嘔則氣逆於上，故為面赤。不逆則否塞於中，故為上下不通。脾氣敗則無以制水，故黑色見於面。肺氣敗則治節不行，故皮毛焦。】

厥陰終者，中熱嗌乾，善溺心煩，甚則舌卷卵上縮而終矣。此十二經之所敗也。

【`王冰`曰：足厥陰絡，循脛上睾結於莖，其正經入毛中，下過陰器，上抵小腹俠胃，上循喉嚨之後，入頏顙。手厥陰脈起於胷中，出屬心包。故終則中熱嗌乾，善溺心煩矣。《靈樞經》曰：肝者筋之合也，筋者聚於陰器，而脈絡於舌本，故甚則舌卷卵上縮也。又以厥陰之脈過陰器故爾。手三陰三陽，足三陰三陽，則十二經也。敗謂氣盡而敗壞也。】

【`馬蒔`曰：此舉厥陰之終者言之也。若此者十二經皆至於敗，故其死也宜矣。】

【`張志聰`曰：厥陰木火之氣欲絕，故中熱嗌乾也。肝所生病者遺溺，善溺者，肝氣下泄也。心煩者，包絡之氣上炎也。此十二經之所敗，三陰三陽之氣終也。按天之十干，化生地之五行，地之五行，化生天之六氣，五行生五臟，六氣合六經，是六經之氣，五臟之所生也。故曰：診要者，診五行相生之要，經終者，陰陽之氣有終，蓋言人之生於五行而終於六氣也。`莫子晉`曰：地之五行，合天之十干，天之六氣，合地之十二支，此皆天地陰陽互相生化之道。】


# 脈要精微
★ 素問·脈要精微論篇第十七

【`馬蒔`曰：此篇論診脈之要，至精至微，故名篇。】

黃帝問曰：診法何如？
岐伯對曰：診法常以平旦，陰氣未動，陽氣未散，飲食未進，經脈未盛，絡脈調勻，氣血未亂，故乃可診有過之脈。

【`王冰`曰：動，謂動而降卑，散，謂散布而出也。過，謂異於常候也。】

【`馬蒔`曰：此以診脈之時候言之也。陰氣者，營氣也。陽氣者，衛氣也。經脈者，十二經脈氣之行，如手太陰自中府以至少商之類。絡脈者，十五絡穴，如手太陰以列缺為絡之類。《靈樞》[口問]篇岐伯曰：陽氣盡，陰氣盛，則目瞑。陰氣盡，而陽氣盛，則寤矣。惟平旦之時，則夜盡方晝，營氣隨宗氣以行陽經者，寤後而末動，陽氣之出睛明穴而行陽經者，方寤而未散，飲食猶未進，而胃氣尚靜，經脈則未盛，以諸經之脈未淖也。絡脈則調勻，以絡脈未甚旁行也。氣血則未亂，以事未甚擾也。故乃可診有過之脈。蓋人之有病，如事之有過誤，故曰有過之脈。全經倣此。】

【`張志聰`曰：此篇首論診脈之法。夫色脈之道，至精至微，然本於陰陽氣血，陰靜而陽動，有所動作，則靜者動而動者散亂矣。故診法當以平旦。夫飲食入胃，淫精於脈，脈氣流經，經脈盛則絡脈虛，是以飲食未進則經絡調勻，血氣未亂，故可診有過之脈。蓋言平旦之時，知有過在病，而不在陰陽之正氣耳。以下四篇，皆論診脈之法，而各有不同焉。】

【`楊元如`曰：經脈屬臟，則絡脈絡腑，經脈屬腑，則絡脈絡臟，經絡不調，則臟腑之氣不和矣。】

切脈動靜，而視精明，察五色，觀五臟，有餘不足，六腑強弱，形之盛衰，以此參伍，決死生之分。

【`馬蒔`曰：此以診脈之要訣言之也。凡切脈者，當視脈之動靜矣，而尤當視精明，察五色。蓋精明者，指神氣也。[移精變氣]論有得神者昌，[湯液醪醴]論有神去之而病不愈，[玉版]論有神轉不回，則神氣精明，不俟於昏沉者，最為診法之要耳。其五色亦所當兼察也。五臟有有餘不足，六腑有強弱，形有盛衰，皆當有以觀之。以此數者而參伍焉，則死生之分決矣。】

【`張志聰`曰：動靜者，陰陽動靜也。精明，五臟之精神見於聲色也。切脈觀色。以審臟腑之強弱虛實，兼視形體之盛衰，以此參伍錯綜而斟酌之，以決其死生之分焉。此篇論切脈，察色，聽音聲，觀臟腑，審形體，四診鹹備，斯成脈要之精微。】

夫脈者，血之府也。長則氣治，短則氣病，數則煩心，大則病進，上盛則氣高，下盛則氣脹，代則氣衰，細則氣少，濇則心痛。渾渾革至如涌泉，病進而色弊；綿綿其去如弦絕，死。 【 數，音朔。】

【`王冰`曰：府，聚也。言血之多少，皆聚見於經脈之中。故[刺志]論曰：脈實血實，脈虛血虛。此其常也。反此者病由是故也。】

【`馬蒔`曰：此以診脈之脈體言之也。脈長則氣治，以氣足故應手而長。脈短則氣病，以氣滯故應手而短。脈來六至為數，數則火盛而煩心。脈來洪盛為大，大則邪盛而病進。上者寸也，寸盛者，為氣居於高。下者寸之下，即關也。下盛者，為氣脹於中。脈來中止，不能自還者為代，代則正氣已衰，故不能自還也。猶人負重以至中途，而力乏不前，欲求代於人者耳。脈來細細如絲者曰細，細則正氣已少，故脈息微細也。脈來如刀刮竹，而往來甚難者，曰濇，濇則心血不足，而有時作痛也。然則氣病氣高氣脹之氣，邪氣也，邪氣合內傷外感而皆有之。氣衰氣少之氣，皆正氣之衰也，煩心病，進心痛者，皆病也，正氣治為無病耳。不唯是也，脈之四五至者為平，脈氣渾渾而濁亂，其革至如涌泉，出而不返，蓋六至已上之脈也。其病當進，其色當弊，與前大為病進者相類也。又有不足而脈氣綿綿，至微至細，蓋三至已下之脈也。甚則去如弦之斷絕，不復再來，此皆死脈之候也。】

【`張志聰`曰：此言脈所以候陰陽氣血也。血行脈中，故為血之府，榮氣宗氣行於脈中，衛氣行於脈外，脈隨氣行，是以脈長則氣平，脈短則氣病矣。心主血脈，數乃熱迫所生則煩心，大則病進於脈內。上二句辨脈氣，下二句審血脈。上盛謂寸口脈盛，主氣上升而氣高。下盛謂尺中脈盛，主氣下逆而為脹。代脈者動而中止，不能自還，主氣之衰敗也。辨脈篇曰：縈縈如蜘蛛絲者，陽氣衰也。言脈中之榮氣宗氣不足，是以脈細如絲。濇主少血，則心虛而為痛矣。渾渾革至，言血脈受邪而內亂如涌泉也。夫色生於血，病進於脈而色亦敗惡矣。又曰：綿綿如瀉漆之絕者，亡其血也。綿綿其去如弦細而欲絕者，形容其脈去之象也。病進而脈至如此之盛，血亡而脈去如此之衰。血者，神氣也。邪盛正亡，不治之死證矣。以上論切脈之大概，以別陰陽氣血之盛衰，此復形容病進之脈象。邪甚血亡而為死證也。`莫子晉`曰：代則氣衰，陽氣衰也，細則氣少，陰氣少也。】

夫精明五色者，氣之華也。赤欲如白裹朱，不欲如赭；白欲如鵝羽，不欲如鹽，青欲如蒼璧之澤，不欲如藍；黃欲如羅裹雄黃，不欲如黃土；黑欲如重漆色，不欲如地蒼。五色精微象見矣，其壽不久也。夫精明者，所以視萬物，別白黑，審短長。以長為短，以白為黑，如是則精衰矣。 【 白裹朱之白，當作帛。赭，音者。重，平聲。】

【`王冰`曰：五氣之精華者，上見為五色，變化於精明之間也。[六節臟象]論曰：天食人以五氣。五氣入鼻，藏于心肺，上使五色修明，此則明察五色也。赭色，鹽色，藍色，黃土色，地蒼色，見者皆精微之敗象，故其壽不久。以長為短，以白為黑者，誡其誤也，夫如是者皆精明，衰乃誤也。】

【`馬蒔`曰：此節復以精明五色之義申之也。夫五色以精明為主，精明繇五色見之，故精明五色者，乃吾人之正氣精華也。故赤欲如帛裹朱，色赤而明潤，不欲如赭，蓋赭則赤帶焦黑矣。白欲如鵝羽，色白而明潤，不欲如鹽，蓋鹽則白帶雜暗矣。青欲如蒼璧之澤，色青而明潤，不欲如藍，蓋藍則青帶沉晦矣。黃欲如羅裹雄黃，色黃而明潤，不欲如黃土，蓋黃土則黃帶沉滯矣。黑欲如重漆，色黑而明潤，不欲如地蒼，蓋地蒼則黑帶沉滯矣。曰赭，曰鹽，曰藍，曰黃土，曰地蒼，皆五色之精微不足。氣象所見，其壽當不久也。觀五色如此，觀精明何如？夫人之精明者，其神在目，所以視萬物，別黑白，審短長，若以長為短，以白為黑，則人之精氣衰矣。故凡觀其五色者，必觀其精明也。】

【`張志聰`曰：此言色生於氣，氣生於臟，欲其氣華於色，而不欲臟象見於外也。赤如白裹朱，白如鵝羽，青如蒼碧，黃如羅裹雄黃，黑如重漆，乃五臟之氣，章華於色也。赤如赭，白如鹽，青如藍，黃如土，黑如地蒼，此五臟之精象見於外也。夫臟者藏也，如五臟之真色見而不藏，則其壽不久矣。是故五臟主藏精者也，精有所藏，而後能視萬物，審短長，如精微象見於外，則精氣內衰，視物昏瞶，而壽不久矣。此反結察色之義而言。視精明者，由臟精之所資也。】

五臟者，中之守也。中盛臟滿，氣勝傷恐者，聲如從室中言，是中氣之濕也。言而微，終日乃復言者，此奪氣也。衣被不斂，言語善惡不避親疏者，此神明之亂也。倉廩不藏者，是門戶不要也。水泉不止者，是膀胱不藏也。得守者生，失守者死。

【`王冰`曰：身形之中，五神安守之所也。此則明觀五臟也。中謂腹中，盛謂氣盛，臟謂肺臟，氣勝，謂勝於呼吸而喘息變易也。夫腹中氣盛，肺臟充滿，氣勝息變，善傷於恐，言聲不發，如在室中者，皆腹中有濕氣乃爾。若言微音細，聲斷不續，甚奪其氣乃如是也。倉廩謂脾胃，門戶謂魄門。[靈蘭秘典]論曰：脾胃者倉廩之官也。[五臟]別論曰：魄門亦為五臟使，水穀不得久藏也。魄門，肛門也。要，謂禁要。水泉，謂前陰之流注也。是以倉廩不藏，氣勝傷恐，衣被不斂，水泉不止者，皆神氣得居所守則生，失其所守則死也。夫何以知神氣之不守耶？衣被不斂，言語善惡，不避親疏，是亂之證，亂甚則不守于臟也。】

【`馬蒔`曰：此言五臟為身之守，而失守則死也。夫五臟在人，乃為中之守也，今腹中甚盛，臟氣脹滿，氣勝而喘，善傷於恐，其聲如從室中所言，混濁難聞，是乃中氣之濕所致也。言之所發者，本非終日之久，而聲不接續，言而復言者，此乃正氣之奪也。衣被不知斂束，言語善惡不避親疏者，此乃神明之亂也。蓋心為君主之官，神明出焉，非神明之亂，必不至是矣。脾胃為倉廩之官，而魄門則其所出之門戶矣，今倉廩不藏，而竟從下洩，是其門戶不能禁要也。膀胱為州都之官，津液藏焉，氣化乃能出矣，今水泉下注而不止，是膀胱不能藏耳。几若此者，蓋五臟在內而得守，則不至有諸證而為生，唯五臟在內而失守，故有諸證而至死矣。】

【`張志聰`曰：此論五臟之精氣而發於音聲也。五臟守於中而外發於音聲者，臟精之所發也。蓋言聲色見於外，而五臟之精，守而不溢者也。經曰：五臟主藏精者也。故曰：五臟者，中之守也。腎為水臟，受五臟之精而藏之，如腎不受藏，則中盛臟滿矣。恐為腎志，如腎氣不藏，而反勝於中，則傷動其腎志矣。氣勝傷恐，則精亦外溢，故曰此中氣之濕也。聲如從室中言者，音不響亮而聲不外出也，此言腎為生氣之原，音聲由腎氣之所發，如腎臟之精氣不藏，則發聲之如是也。微者，聲氣衰微也。終日復言者，氣不接續也。《傷寒論》曰：實則譫語，虛則鄭聲。鄭聲者，重語也。此言五臟之精氣虛而發聲之如是也。神明者，五臟之神氣也，語言善惡，不避親疏者，神亂而譫語也。上論正氣之盛衰，此論邪氣盛而正氣昏亂也。夫五臟之精氣，由中焦水穀之所資生，藏于腎臟膀恍之腑，脾胃為倉廩之官，主運化水穀，如倉廩不藏，則穀精下洩，而魄門幽戶之不能禁也。膀胱者州都之官，津液藏焉，氣化則出水泉不止，是水惟下洩而津液不藏也。如洩注止而得守者生，失守則死矣。此蓋言視精明，發音聲，皆由腎臟所藏之精。如精盛臟滿，則津液上溢，而聲如從室中言，如倉廩不固，則精氣奪而生氣漸絕矣。膀胱主下焦之決凟，津液雖藏，而氣化則出，然有行有止，有闔有開，而又不可過洩者也。】

夫五臟者，身之強也。頭者，精明之府，頭傾視深，精神將奪矣。背者，胷中之府，背曲肩隨，府將壞矣。腰者，腎之府，轉搖不能，腎將憊矣。膝者，筋之府，屈伸不能，行則僂附，筋將憊矣。骨者，髓之府，不能久立，行則振掉，骨將憊矣。得強則生，失強則死。 【 附，一作俯。憊，音敗。】

【`王冰`曰：臟安則神守，神守則身強，故曰身之強也。府，所居所由也。強，謂中氣強固以鎮守也。】

【`馬蒔`曰：此言五臟為身之強，而失強則死也。夫五臟在人，乃為中之強也。故頭為諸陽之首，七竅之會，實吾人精明之府也。今頭傾視深，精神將奪矣。胷在前，背在後，而背懸五臟，實為胷中之府，今背曲肩隨，脊中之府將壞矣。腎附于腰之十四椎間兩旁，相去脊中各一寸半，故腰為腎之府，今腰間轉搖不能，正以兩腎將憊，病應有如是也。膝者筋之府，故筋會於陽陵泉，今屈伸不能，行則僂俯，正以筋將憊壞，病應有如是也。骨者髓之府，而髓為骨中之脂，今不能久立，行則振掉，正以骨將憊壞，病應有如是也。凡若此者，蓋五臟在內而得強，則不至有已前諸證而為生，唯五臟在內而失強，故有以前諸證而至死矣。】

【`張志聰`曰：此言四體百骸，髓精筋骨，亦皆由臟精之所資也。《靈樞》[經脈]篇曰：人始生先成精，精成而腦髓生，骨為幹，脈為榮，筋為剛，肉為牆，皮膚堅而毛髮長，穀入于胃，脈道以通，血氣乃行。蓋言人之氣血聲色筋骨肌肉，靡不由先天始生之精，後天水穀之液所資生而資養者也。諸陽之神氣，上會於頭，諸髓之精，上聚於腦，故頭為精髓神明之府。髓海不足，則頭為之傾，神氣衰微，則視深目陷也。肩背為陽，胷腹為陰，陽為腑，陰為臟，心肺居於胷中，而俞在肩背，故背為胷之府。兩腎在於腰內，故腰為腎之外府。筋會陽陵泉，膝乃筋之會府也。僂，曲其身。附，依附而行。筋乃肝之合，筋將憊者，肝臟之精氣衰也。髓藏於骨，故骨為髓之府，不能久立，髓竭於內也，髓竭則骨將憊矣。此五者得腑氣之強則生，失強則腑壞而臟將絕矣。以上論觀五臟有餘不足，六腑強弱，形之盛衰。楊元如曰：強者，六腑之氣強也。腑者，臟之合，腑陽而臟陰，陽外而陰內，是以頭背腰膝將憊，猶藉腑氣之強，故曰觀六腑之強弱。】

【`莫子晉`曰：六腑之氣強，由五臟之有餘，五臟之不足，又藉腑氣之盛強，故曰腰者腎之府，轉搖不能，腎將憊矣，陰陽臟腑之互相資生者也。】

岐伯曰：反四時者，有餘為精，不足為消。應太過，不足為精；應不足，有餘為消。陰陽不相應，病名曰**關格**。 【 不相應之應去聲，餘俱平聲。】

【`王冰`曰：此廣陳其脈應也。夫反四時者，諸不足皆為血氣消損，諸有餘皆為邪氣勝精也。陰陽之氣不相應合，不得相營，故曰關格也。】

【`馬蒔`曰：此舉關格之脈言之也。《靈樞》[禁服]篇言：春夏人迎微大，秋冬寸口微大，名曰平人。若反四時者，如春夏之時，人迎當有餘而反不足，氣口當不足而反有餘，是氣口有餘為精，六陰經之陰氣無有所傷也，人迎不足為消，六陽經之陽氣真有所消也。又如秋冬之時，氣口當有餘而反不足，人迎當不足而反有餘，是人迎有餘為精，六陽經之陽氣無有所傷也，氣口不足為消，六陰經之陰氣真有所消也。蓋春夏人迎應太過也，今春夏而使氣口為精；秋冬氣口應太過也，今秋冬而使人迎為精，是使不足者反為精也。春夏氣口應不足也，今春夏而使人迎為消；秋冬人迎應不足也，今秋冬而使氣口為消，是使有餘者反為消也，乃陰經陽經各不相應，病名曰關格。《靈樞》終始、經脈、五色、禁服、四時氣等篇之論關格，而皆指之為死不治者，宜也。】

【`張志聰`曰：此總結上文，而言視精明，亮音聲，強筋骨，健形體，皆由精之所資，而臟腑之精氣，與四時之氣相反者也。蓋臟為陰，腑為陽。秋冬為陰，春夏為陽。腎主冬令閉藏之氣，而反中盛臟滿，是有餘者為腎臟之精。膀胱主太陽，夏盛之氣，而反水泉下洩，是不足者為膀胱之消，是與四時相反者矣。若應太過而反不足為精，是腎臟之精，反洩於外矣。應不足而反有餘為消，是膀胱之水反蓄於內矣。此臟腑陰陽之不相應，病名曰關格，關則不得小便也。此蓋言州都之津，氣化則出，而視精明，發音聲，資神明，堅筋骨，皆由腎臟所藏之精，而氣血亦由此精之所生化也。`莫子晉`問曰：反四時而止言冬夏，病關格而止曰不得尿，恐與經旨不合與？曰：日月運行一寒一暑，故下文曰，彼春之暖，為夏之暑，彼秋之忿，為冬之怒，雖四時成歲，而總屬寒暑之往來。[平脈]篇曰：下微本大者，則為關格，不通不得尿。又曰：趺傷脈伏而濇，伏則吐逆，水穀不化，濇則食不得入，名曰關格。是不得小便者病名關格。吐逆者亦名關格也。】

帝曰：脈其四時動奈何？知病之所在奈何？知病之所變奈何？知病乍在內奈何？知病乍在外奈何？請問此五者可得聞乎？
岐伯曰：請言其與天運轉大也。萬物之外，六合之內，天地之變，陰陽之應，彼春之暖，為夏之暑，彼秋之忿，為冬之怒，四變之動，脈與之上下。以春應中規，夏應中矩，秋應中衡，冬應中權。是故冬至四十五日，陽氣微上，陰氣微下。夏至四十五日，陰氣微上，陽氣微下。陰陽有時，與脈為期。期而相失，知脈所分。分之有期，故知此時。微妙在脈，不可不察。察之有紀，從陰陽始。始之有經，從五行生。生之有度，四時為宜。補瀉勿失，與天地如一。得一之情，以知死生。是故聲合五音，色合五行，脈合陰陽。

【`王冰`曰：春暖為夏暑，言陽生而至盛，秋忿為冬怒，言陰少而之壯。忿至為急，言秋氣勁急也。春脈耎弱輕虛而滑如規，中外皆然，故應中規。夏脈洪大滑數，如矩可正平之，故應中矩。秋中衡冬中權者，言脈之高下異處如此爾。此則隨陰陽之氣，故有斯四應不同也。察陰陽升降之準，則知經脈逓遷之象，審氣候逓遷之失，則知氣血分合之期，分期不差，故知人死之時節。然欲推陰陽升降，精微妙用，皆在經脈之氣候，是以不可不察，故始以陰陽為察候之綱紀。其始所以知有經脈之察候司應者何哉？蓋從五行衰王而為準度也。徵求太過不及之形診，皆以應四時者為生，氣所宜也。有餘者瀉之，不足者補之，是則應天地之常道也。然天地之道，損有餘而補不足，是法天地之道也，瀉補之宜工切審之，其治氣亦然。能曉天地之道，補瀉不差，既得一情，亦可知死生之準的。聲表宮、商、角、徵、羽，故合五音，色見青、黃、赤、白、黑，故合五行，脈彰寒暑之休王，故合陰陽之氣也。】

【`馬蒔`曰：此帝欲以脈知五者。伯言當法天之四時陰陽五行而已。上文言反四時者為關格，故帝以脈動四時為問，及病在何經，病分內外，皆欲知之。伯言吾人之脈，不外乎四時，而四時不外乎五行，五行不外乎陰陽，陰陽不外乎天運而已。彼萬物之外，即六合之內也，皆由于天地之變，陰陽之應，故當春而氣暖，至夏則不止于暖而為暑矣，當秋而氣忿，至冬則不止于忿而為怒矣。蓋四時有變，而吾人之脈，特隨之而上下耳。上下者，浮沉也。正以春時之脈，其應如中乎規，規者所以為圓之器也，春脈軟弱輕虛而滑，如規之象圓活而動，故曰春應中規也。夏時之脈，其應如中乎矩，矩者所以為方之器也，夏脈洪大滑數，如矩之象方正而盛，故曰夏應中矩也。秋時之脈，其應如中乎衡，秋脈浮毛輕濇而散，如衡之象，其取在平，故曰秋應中衡也。冬時之脈，其應如中乎權，冬脈如石兼沉而滑，如權之象，其勢下垂，故曰冬應中權也。若是者何也？蓋以冬至四十五日以後，乃小寒大寒，以至立春也，陽氣漸上，陰氣漸下，惟陽氣漸上，故在春為暖，而漸至於夏則為暑，春脈之所以中規，夏脈之所以中乎矩者，有由然矣。夏至四十五日以後，乃小暑大暑以至立秋也，陰氣漸上，陽氣漸下，惟陽氣漸下，故在秋為忿，而漸至於冬則為怒，秋脈之所以中衡，冬脈之所以中權者，有由然矣。陰陽有時，與脈之上下有期，期有不同，知脈有四時之分，分之有期，知脈有死生之時，微妙在脈，不可以不察也。察之有紀，從陰陽之氣而始，始之有經，從五行之配而生，生之有度，臥時各有所宜，用鍼者能補瀉隨時而勿失，與天地陰陽升降之氣，合而為一，則得此一者之情，可以知死生矣。惟人身能合天之陰陽也，故聲合五音，色合五行，脈合陰陽，何者而非一理以貫之哉？】

【`張志聰`曰：以上論切脈氣，察精明，聽音聲，審臟腑之有餘不足，觀形體之盛衰，參伍錯綜，以決死生之分。此以下復論脈合陰陽四時，診脈而知病之所在，病成而變為他病，候尺寸以分別臟腑之外內上下左右，曲盡其脈要精微之理，故復設此問焉。夫人之陰陽出入，與天道運轉之大相合，如寒暑相推而歲成，一陰一陽之謂道，言四時之氣，總屬寒暑之往來，脈應四時之變，亦與陰陽之上下耳。天氣包乎萬物之外，運轉於六合之內，其變動之應，彼春之暖，為夏之暑，言陽氣從生升而至於盛長也。彼秋之忿，為冬之怒，言陰氣自清肅而至于凜冽也。此四時陰陽之變動，而脈亦與之上下浮沉。至於脈應四時之變，春時天氣始生，其脈軟弱輕虛而滑，如規之圓轉而動也，夏時天氣正方，其脈洪大，如矩之方正而盛也；秋時天氣始降，其脈浮平，有如衡之平準也；冬時天氣閉藏，其脈沉石，有如權之下垂也。然四時之變，總屬陰陽之出入，而脈與之上下也。四十五日者，從冬至而至立春，從夏至而至立秋。冬至一陽初生，陽氣微上，陰氣微下，至春而陽氣始方，至夏盛長而陰氣下藏矣。夏至一陽初生，陰氣微上，陽氣微下，至秋而陰氣清涼，至冬凜冽而陽氣伏藏矣。陰陽升降出入，離合有期，而脈亦與之相應，如期而脈氣相失，則知脈之所分，分之有期，故知死時也。[平脈]篇曰：寸脈下，不至關為陽絕，尺脈上不至關為陰絕。此皆不治決死也。若計其餘命生死之期，期以月節剋之，即所謂分之有期而知死時也。如冬至四十五日，陽氣微上，夏至四十五日，陰氣微上，而尺脈上不至關，為陰絕於下矣。夏至四十五日，陽氣微下，冬至四十五日，陰氣微下，而寸脈下不至關，為陽絕於上矣。此上下陰陽不相交合而反分離，與四時之期相失，故知脈之所分而知死時也。知死時者，期以四離四絕之月節剋之而死也。故脈應陰陽四時之微妙，不可不細察焉。察脈之綱領，當從陰陽始，即冬至陽氣微上，夏至陰氣微上，陰陽上下自有綱常之理，然又從五行而生，如春木生夏火，火生長夏土，土生秋金，金生冬水，水生春木，生之有度，而四時為五行相生之宜。夫四時有未至而至，至而不至，至而太過，至而不及，而人亦應之。是以脈之不及則補之，太過則瀉之，與天地四時之太過不及，治之如一，與天地陰陽之道，合之如一焉。得一之情，可以知死生矣。如[臟象](六節臟象)論之所謂：謹候其時，氣可與期，失時反候，五治不分，邪僻內生，工不能禁。此因天地四時之氣而為人之死生也。如[平脈]篇之所謂：寸脈下不至關為陽絕，尺脈上不至關為陰絕。此脈與天地四時之氣期而相失而為死生也。是以聲合天地之五音，色合天地之五行，脈合天地之陰陽，而始能得一之情以知死生。】

是知陰盛則夢涉大水恐懼，陽盛則夢大火燔灼，陰陽懼盛則夢相殺毀傷。上盛則夢飛，下盛則夢墮。甚飽則夢予，甚饑則夢取。肝氣盛則夢怒，肺氣盛則夢哭。短蟲多則夢聚眾，長蟲多則夢相擊毀傷。

【`馬蒔`曰：此承上文而言人身之有夢，亦不外乎陰陽而已。是故五臟為陰，而陰之邪氣盛，則夢涉大水恐懼。六腑為陽，而陽之邪氣盛，則夢大火燔灼。若臟腑之邪皆盛，則陰陽相爭，其夢主於相殺毀傷。邪氣盛於上則夢飛。邪氣盛於下則夢墮。甚飽則夢以物與人，以其有所餘也。甚饑則夢取人之物，以其有不足也。肝在志為怒，故肝氣盛則夢怒。肺在志為哭，故肺氣盛則夢哭。蟲之短者勢不相爭，故短蟲多但夢聚眾焉耳。蟲之長者力必相角，故長蟲多則夢相擊毀傷矣。此皆人身之陰陽，有合於天地萬物之陰陽，而諸夢有如是也。】

【`張志聰`曰：此言天地之陰陽五行，而合於人之陰陽臟腑也。夢者魂魄神氣之所遊行，肝主血而藏魂，肺主氣而藏魄，心主火而為陽，腎主水而為陰，故夢水火夢予夢取，言中焦脾胃之氣，有虛有實而形諸夢也。聚眾毀傷，言腑氣實而徵之於夢也。長蟲短蟲，腸胃之所生也。】

是故持脈有道，虛靜為保。春日浮，如魚之遊在波；夏日在膚，泛泛乎萬物有餘；秋日下膚，蟄蟲將去；冬日在骨，蟄蟲周密，君子居室。故曰，知內者，按而紀之；知外者，終而始之。此六者持脈之大法。

【`王冰`曰：前明脈應，此舉持脈所由也。然持脈之道，必虛其心，靜其志，乃保定盈虛而不失。春日浮，如魚遊波，是雖出猶未全浮，迨陽氣太盛，脈氣亦象萬物之有餘易取，泛泛乎而洪大也。秋則隨陽氣之漸降，故曰下膚。何以明陽氣之漸降？蟄蟲將欲藏去也。冬日在骨，言脈深沉，蟄蟲周密，言陽氣伏藏，君子居室，此人事也。知內者，謂知脈氣，故按而為之綱紀。知外者，謂知色象，故以五色終而復始。見是六者，然從可以知脈之遷變也。】

【`馬蒔`曰：此一節言持脈之法，正以答脈有四時之動也。】

【`張志聰`曰：欲知四時五行陰陽內外，在診脈之精微，而人與昆蟲萬物，生於天地之間，同順生長收藏之氣，是以脈象如之。故欲知在內臟腑陰陽之虛實者，按其脈而紀之，欲知外之四時陰陽者，終而始之。蓋陽氣之始者，陰氣之將終；陰氣之始者，陽氣之將終也。以陰陽之出入而應四時之脈也。此以上答帝脈其四時動奈何之問也。`莫子晉`曰：君子居室者，言修養精氣之賢，人順四時之氣，行藏出入，與萬物同歸於生長之門。】

心脈搏堅而長，當病舌卷不能言。其軟而散者，當消環自己。

【`王冰`曰：搏，謂搏擊於手也，諸脈搏堅而長者，皆為勞心而臟脈氣虛極也。心手少陰脈，從心系上俠咽喉，故令舌卷短而不能言。諸脈軟散，皆為氣實血虛也。消謂消散，環謂環周，言其經氣如環之周，當其火王自消散也。】

【`馬蒔`曰：此以下六節，正以答知病所在四句之問。而此一節言心脈有剛柔而病亦以異也。心脈搏擊於手而且堅且長，乃心經邪盛，當令人舌卷短而不能言也，蓋手少陰之脈，從心系上俠咽喉，故病如是耳。其脈若軟而散，則剛脈漸柔，當完一周日之時而病自己也。】

【`張志聰`曰：此言按其脈而知臟腑虛實之病。搏堅而長者，搏擊應手有力而長，此為太過之脈。心火太過，故當病舌卷，心主言，故不能言也。其軟而散者，此為不足之脈。《靈樞經》曰：心脈微小為消癉。蓋心液不足，則火欝而為消渴之病，心藏神，得神機環轉，而病自已也。`張兆璜`曰：先心而肺，肺而肝，亦逆傳之為病也，故曰消環自已。】

肺脈搏堅而長，當病唾血。其耎而散者，當病灌汗，至令不復散發也。

【`王冰`曰：肺虛極則絡逆，絡逆則血泄，故唾出也。汗泄元府，津液奔湊，寒水灌洗，皮密汗藏，因灌汗藏，故言灌汗，至令不復散發也。灌謂灌洗，盛暑多為此也。】

【`馬蒔`曰：此言肺脈有剛柔，而病亦以異也。肺脈搏擊於手，而至堅且長，乃肺氣火盛，當病唾血。若脈漸軟而散，則病非唾血之證也，特以汗出之際，寒水灌洗，至使不復發散，一發散之而病可已矣。】

【`張志聰`曰：《靈樞經》云：肺脈微急為唾血，蓋肺主氣而主行營衛，陰陽氣盛太過，則血隨而上逆矣，其不及當病灌汗。灌汗者，脾上灌溉之汗也。蓋脾氣散津上歸於肺，肺氣通調而後水津四布，令肺氣虛而不能輸布水液，脾氣自灌于肌腠皮膚，至令肺氣不復通調而散發也。】

肝脈搏堅而長，色不青，當病墜若搏。因血在脅下，令人喘逆。其軟而散，色澤者，當病溢飲。溢飲者，渴暴多飲，而易入肌皮腸胃之外也。 【 易，去聲。】

【`王冰`曰：諸脈見本經之氣，而色不應者，皆非病從內生，是外病夾勝也。夫肝臟之脈端直以長，故曰色不青，當病墜若搏也。肝主兩脅，故曰因血在脅下也。肝厥陰脈，布脅肋，循喉嚨之後，其支別者，復從肝別貫膈上注肺。今血在脅下，則血氣上熏于肺，故令人喘逆也。面色浮澤，是為中濕血虛，中濕水液不消，故言當病溢飲也。以水飲滿溢，故滲溢易，而入肌皮腸胃之外也。】

【`馬蒔`曰：此言肝脈有剛柔，而病亦以異也。肝脈搏擊於手而且堅且長，其色又不青，當病或墜或搏，因血積於脅下，令人喘逆不止也。其脈若耎而散，其色澤者，當病溢飲。蓋面色浮澤，是為中濕血虛，中濕水液不消，故病溢飲。溢飲者當渴之時，暴多飲水，而水不內消，故易入於肌皮腸胃之外也。按諸脈見本經之氣而色不應者，皆非病從內生，是外病夾勝也，諸臟腑皆言色，而心肺不言色者，以病從內生也。】

【`張志聰`曰：肝主血而主色，脈盛而色不見者，血蓄於下也，當病墜傷或為手搏所傷，因血凝脅下，故令人喘逆。蓋肝脈貫膈上注肺，血積於下，則經氣上逆而為喘也。其不及而色澤者，當病溢飲。《金匱要略》云：夫病水人面目鮮澤，蓋水溢于皮膚，故其色潤澤也。肝主疏泄，肝氣虛而渴暴多飲，以致溢於皮膚腸胃之外而為飲也。】

胃脈搏堅而長，其色赤，當病折髀。其軟而散者，當病食痹。

【`王冰`曰：胃虛色赤，火氣救之，心象於火，故色赤也。胃陽明脈從氣衝下髀，抵伏兔，故病則髀如折也。痹，痛也。胃陽明脈，其支別者，從大迎前下人迎，循喉嚨，入缺盆，下膈屬胃絡脾，故食則痛悶而氣不散也。】

【`馬蒔`曰：此言胃脈有剛柔，而病亦以異也。胃脈搏擊於指，而至堅且長，是胃氣虛極母氣乘之，其色乃赤，若是者當病折髀。蓋足陽明之脈病，則髀乃如折也。其軟而散者，當病食則痛悶為痹，而氣不散，此亦經脈為病耳，若一散之而病自已矣。】

【`張志聰`曰：飲食入胃，由中焦之腐化，胃氣不足，故當病食痹。】

脾脈搏堅而長，其色黃，當病少氣。其軟而散，色不澤者，當病足胻腫，若水狀也。

【`王冰`曰：脾虛則肺無所養，肺主氣，故少氣。色氣浮澤，為水之候，色不潤澤，故言若水狀也。脾太陰脈，自上內踝前廉上喘內，循胻骨後交出厥陰之前，上循膝股內前廉入腹，故病足胻腫也。】

【`馬蒔`曰：此言脾脈有剛柔，而病亦以異也。脾脈搏堅於指而至堅且長，則脾氣虛極，其色之黃者外見。然脾虛則肺無所生，故脾主氣者當少氣也。若脈軟而散，色不潤澤者，當病足胻浮腫，若水腫之狀。蓋色潤澤乃水腫之候，今色不潤澤，故若水狀而非真水也，足太陰之脈所循，故如是也。】

【`張志聰`曰：五臟元真之氣，脾所主也。濕熱太過，則色黃脈盛而少氣矣。其不及當病足脛腫。脾氣虛故足腫也。若水狀而非水病，故其色不澤。】

腎脈搏堅而長，其色黃而赤者，當病折腰。其軟而散者，當病少血，至令不復也。

【`王冰`曰：其色黃赤，是心脾干腎，腎受客傷，故腰如折也。腰為腎府，故病發於中。夫腎主水以生化津液，今腎氣不化，故當病少血，至令不復也。】

【`馬蒔`曰：此言腎脈有剛柔，而病亦以異也。腎脈搏堅於指，而至堅且長，其色黃而且赤，是心脾干腎，腎受客傷，故病腰如折也。若脈之軟而散者，當病少血。蓋腎主水以生津液，今腎氣不化，故當病少血，不能遽復也。】

【`張志聰`曰：腰者腎之府，腰傷故腎脈盛也，傷于骨者，其色赤黃，則外應於肌肉間也。其不及當病少血，蓋腎為牝臟，受五臟之精而藏之，腎之精液，復上入心而為血，精虛，至令不復化赤而為血也。】

帝曰：診得心脈而急，此為何病？病形何如？
岐伯曰：病名心疝，少腹當有形也。
帝曰：何以言之？
岐伯曰：心為牡臟，小腸為之使，故曰少腹當有形也。 【 使，去聲。】

【`王冰`曰：心為牡臟，其氣應陽，今脈反寒，故為疝也。諸脈勁急者，皆為寒形，謂病形少腹小腸也。[靈蘭祕典]論曰：小腸者受盛之官，以其受盛，故形居於內也。】

【`馬蒔`曰：此言脈有心疝之證也。診得心脈而急，其病名曰心疝，心氣有所積也。其病當在少腹。少腹者小腹也，蓋以心與小腸為表裏，而心為陽中之少陽，乃牡臟也。小腸為心之使，則小腸既在少腹，故少腹當有形耳。】

【`張志聰`曰：此論診得臟脈而病在於腑也。病形，病氣見於形證也。蓋臟腑經絡相連，陰陽相應，是以脈見于臟而形見於腑也。經曰：諸急氣寒。心為陽臟而畏寒，故脈急。心為君主之官而不受邪，故形見於少腹也。】

帝曰：診得胃脈病形何如？
岐伯曰：胃脈實則脹，虛則泄。
帝曰：病成而變何謂？
岐伯曰：風成為寒熱，癉成為消中，厥成為巔疾，久風為飧泄，脈風成為癘。病之變化，不可勝數。 【 癉，徒干切。癘，音賴。勝，平聲。數，上聲。】

【`王冰`曰：脈實者氣有餘，故脹滿，脈虛者氣不足，故泄利。[生氣通天]論曰：因於露風，乃生寒熱，故風成為寒熱也。癉謂濕熱，熱積於內，故變為消中。消中之證善食而溲數。厥，謂氣逆也，氣逆上而不已，則變為上巔之疾。久風不變，但在胃中，則食不化而泄利也。此以肝氣內合而乘胃，故生是病焉。[陰陽應象]大論曰：風氣通於肝，故內應於肝。[風]論曰：風寒客於脈而不去，名曰癘風。又曰：癘者，有榮氣熱附，其氣不清，故使其鼻柱壞而色敗，皮膚瘍潰。夫如是者，皆脈風成結變而為也。】

【`馬蒔`曰：此言胃脈之實者為脹，虛者為泄。而病之變化，有為寒熱，為消中，為巔疾，為飧泄，癘風等疾也。蓋胃為六腑五臟之海，故脈之有餘者為實，其病當為脹；脈之不足者為虛，其病當為泄。及其病成而變化也，胃風而成，則為寒熱往來之疾，胃熱而成，則為消中之疾。多食而瘦謂之消中。氣逆而厥，則為上巔之疾，蓋氣升而上，則頂巔眩暈，或時作痛者有之。胃中久風，以肝氣內合而成之，則當食不化而泄利也。蓋惟肝經為能感風，而木來侮土，故病成於胃者如是也。脈中有風而成，當為癘風之證，風寒客於脈而不去也。夫曰寒熱，曰消中，曰巔疾，曰飧泄，曰癘風，病之變化，皆由於病成於胃，而至於不可勝數者如此，與他經有不同也。】

【`張志聰`曰：此論診得腑脈，而病在於臟也。經曰：脾氣實則腹脹，不足則為溏泄。蓋脾與胃以膜相連耳。胃為陽，脾為陰，陽病者上行極而下，是以脈見於胃而病見於脾也。此皆陰陽表裏上下雌雄相輸應也。以上答帝知病之所在奈何之問，復問知病之變奈何也。變者，言病已成而又變為別病。風者，善行而數變，腠理開則灑然寒，閉則熱而悶，此風病已成而變為寒熱也。濕熱已成則中土受傷，久則津液不生，變成中消之證。厥者，氣上逆而手足厥冷也。氣惟上逆，則變為巔頂之病。[方盛衰]論曰：氣上不下，頭痛巔疾。風乃木邪，久則內干脾土而成飧泄矣。故曰，春傷於風，邪氣留連，乃為洞泄。癘者，麻癜惡癘之疾。風乃陽熱之邪，血乃陰濕之液，濕熱生蟲，是以風入於脈，久則變為蟲癩之癘瘍。若病之變化不可勝數，舉此數者，以類推之。】

帝曰：諸癰腫筋攣骨痛，此皆安生？
岐伯曰：此寒氣之腫，八風之變也。
帝曰：治之奈何？
岐伯曰：此四時之病，以其勝治之愈也。

【`王冰`曰：八風，八方之風也。然癰腫者，傷東南西南風之變也。筋攣骨痛者，傷東風北風之變也。《靈樞經》曰：風從東方來，名曰嬰兒風，其傷人也，外在筋紐。風從東南來，名曰弱風，其傷人也，外在於肌。風從西南來，名曰謀風，其傷人也，外在於肉。風從北方來，名曰大剛風，其傷人也，外在於骨。由此四風之變而三病乃生。勝謂勝剋，如金勝木，木勝土，土勝水，水勝火，火勝金，此則相勝也。】

【`馬蒔`曰：此言癰腫筋攣骨痛之三者，有得病之由，治病之法也。[陰陽應象]大論云：寒傷形，形傷腫，故諸癰腫者，寒氣之所變也。然八風之變，能使人筋攣骨痛也，凡此等之疾，各以其所勝治之。如患東方之風，則助金以勝木，如患北方之風，則助土以勝水之類，而病得愈矣。】

【`張志聰`曰：此復言四時風寒之邪，變為癰腫攣痛之熱病，以勝治之者，以五行氣味之勝治之而愈也。如寒淫於內，治以甘熱；如東方生風，風生木，木生酸，辛勝酸之類。】

帝曰：有故病五臟發動，因傷脈色，各何以知其久暴至之病乎？
岐伯曰：悉乎哉問也！徵其脈小，色不奪者，新病也；徵其脈不奪，其色奪者，此久病也。徵其脈與五色俱奪者，此久病也；徵其脈與五色俱不奪者，新病也。

【`王冰`曰：重以色氣明前五臟堅長之脈，有自病故病及因傷候也。脈小色不奪者，氣乏而神獨強也。脈不奪，其色奪者，神持而邪凌其氣也。脈與五色俱奪者，神與氣俱衰也。脈與五色俱不奪者，神與氣俱強也。】

【`馬蒔`曰：此言徵之脈色，可以知有故病暴病之異也。故病者，即下文之所謂久病也。暴病者，即下文之所謂新病也。言欲知病有久新，必合脈與色而參論之。故徵其脈小，小者虛也，而色則不奪，神不病也，正以其暫時得病，顏色無改，脈則一時之虛，所以謂之新病也。徵其脈不奪，其色奪者，正以脈氣不奪，故能久延，而色則以病久而奪，所以謂之久病也。徵其脈與五色俱奪者，必其病久所致，此亦謂之久病也。徵其脈與五色俱不奪者，正以病日不久，故脈色俱全，此亦謂之新病也。由此觀之，則脈小色不奪者，雖曰新病，而脈病形不病，未必能易治也。若脈與五色俱不奪者，則新病之易愈者矣。脈與五色俱奪者，既曰久病，則病之難治者也。若形色奪而脈不奪，則久病之易愈者矣。】

【`張志聰`曰：有故病而因傷五臟之色脈，復感暴至之病，有似乎病成而變，故帝有此問，而伯嘉其詳悉焉。夫病久則色脈傷，脈小而色不奪，故知其為新病也。大凡病者由五臟而見於脈，由五脈而見於色，至於色脈之敗傷，又由色而脈，脈而臟也。若脈色俱奪者，此血氣俱傷，故為久病也。暴至之病，自外而內，色脈之傷，從內而外，故有病而色脈俱不奪者，知其為新感之病也。此言有故久之病，至五臟之氣發作，而後見於色脈也。】

肝與腎脈並至，其色蒼赤，當病毀傷不見血。已見血，濕若中水也。 【 中，去聲。】

【`王冰`曰：肝色蒼，心色赤，赤色見，當脈洪，腎脈見，當色黑，今腎脈來，反見心色，故當因傷而血不見也。若已見血，則是濕氣與水在腹中也。何者？以心腎脈色，中外之候不相應也。】

【`馬蒔`曰：此舉色與脈反者，而詳診其病之不同也。上文言病之新故，必以色脈而參之矣。至有色脈相反者，亦必細診而詳參可也。試以一端言之：假如肝之脈弦，腎之脈沈，則肝與腎脈並至，宜乎肝之色蒼，腎之色黑，其二色當並見也，今則見其蒼，不見其黑，而見其赤，有心血之義參焉者。何也？須知肝脈而見肝色，必曾有恚怒，當病毀傷之疾，然見腎之沉脈，則色雖見赤而必不見血也。若赤色不為徒見，而已曾見血，或口有所吐，或傷處亦有所出，則腎脈亦必不徒見而中水，而濕必有之也，正以沉脈屬水故耳。否則色與脈反，寧無諸經之病互見於其中乎？】

【`張志聰`曰：此言毀傷形身之暴病，而即見於色脈也。《金匱要略》云：寸口脈沉而弱，沉即主骨，弱即主筋，沉即為腎，弱即為肝，汗出入水中，如水傷心，歷節黃汗出。此言毀傷筋骨，故肝與腎脈並至，而其色蒼赤不見血者，謂筋骨傷而血不傷也。如已見血而血傷，則又若中水傷心，而心脈亦並至矣。蓋言筋即為肝，骨即為腎，血即為心，毀傷筋骨而即見肝腎之脈，又非見肝腎之脈，而期病之必生於肝腎也。此篇首論診脈之要，極精極微，有病在五臟而外見五色五脈者，有診得臟脈而病在腑者，有診得腑脈而病在臟者，有傷在外合之筋骨而內見于臟脈者，皆診法之要也。蓋人之血氣，外絡於形身，內屬於臟腑，外內出入，交相貫通，故善診者揆陰度陽，持雌守雄，審察外內，明於始終。診道始備，斯為上工。】

尺內兩旁，則季脅也，尺外以候腎，尺裏以候腹中。附上左，外以候肝，內以候鬲。右，外以候胃，內以候脾。上附上右，外以候肺，內以候胷中。左，外以候心，內以候膻中。前以候前，後以候後。上竟上者，胷喉中事也。下竟下者，少腹腰股膝脛足中事也。

【`王冰`曰：尺內，謂尺澤之內也。兩旁，謂尺之外側也。季脅近腎，尺主之，故尺內兩旁，則季脅也。尺外，謂尺之外側；尺裏，謂尺之內側也。次尺外下兩旁則季脅之分，季脅之上腎之分，季脅之內則腹之分也。肝主賁，賁鬲也，脾居中，故以內候之，胃為市，故以外候之。肺葉垂外，故以外候之，胷中主氣管，故以內候之。心主鬲中也，膻中即氣海也，嗌也。前以候前，後以候後，上前謂左寸口，下前謂胷之前膺及氣海也。上後謂右寸口，下後謂胷之後背及氣管也。上竟上，至魚際也。下竟下，謂盡尺之脈動處也。少腹胞氣海，在膀胱腰膝脛足中之氣，動靜皆分，其近遠及連接處名目以候之，知其善惡也。】

【`馬蒔`曰：此言臟腑之脈，見之於各部者如此。尺內者，左右尺部也。尺內與季脅相近。季脅者，肋骨盡處也，其穴名章門。尺之外側，所以候腎，尺之內側，所以候腹中。腹中者，小腹中也。附而上之，乃關脈也。左關之外，所以候肝；左關之內，所以候鬲。右關之外，所以候胃；右關之內，所以候脾。又附而上之，即寸部也。右寸之外，所以候肺；右寸之內，所以候胷中。左寸之外，所以候心；左寸之內，所以候膻中。大抵人身之脈，左手為春為夏，為東為南，為前為外；右手為秋為冬，為西為北，為後為內。左之寸口，即人迎也，名曰前，前之所候，皆胷之前膺，及膻中之事。右之寸口，即氣口也，名曰後，後之所候，皆胷之後背，及氣管之事。凡脈推而升之，謂自尺而寸，乃上竟上也，所以候胷與喉中之事。凡脈推而下之，謂白寸而尺，乃下竟下也，所以候少腹腰股膝脛足中之事。其左右上下之脈，各有所屬如此。】

【`張志聰`曰：此審別形身臟腑外內之法也。首言兩旁，次言前後，次言上下，蓋以左右三部之脈，兼候形身之上下四旁，是關部之兩旁，即形身之兩脅，寸部之兩旁，即形身之兩腋，書不盡言，欲後學之引伸也。此答帝乍在內乍在外奈何之問。尺以候腎，以左右兩尺而候兩腎也。兩腎附於季脅，是季脅之內乃是兩腎。兩腎之內，乃是腹中，故以尺內候腹中，尺外以候腎。尺之兩旁以候季脅，是兩旁更出於外也。所謂外內者，脈體本圓，用指向外以候內，向內以候外，候脈之兩側也。平按以候中，乃五臟之本位也。夫五臟之氣，行於脈中，出於脈外，如脈氣之向內數急，則在內之皮膚亦急，脈氣之向外數急，則在外之皮膚亦急，故所謂季脅者，即腎氣之出於季脅也，而以尺部向外之兩旁以候之。所謂腹中者，即兩腎之中也，故以尺部之向裏以候之。即如胷中膻中者，肺臟與中氣相通，膻中乃心主之相位中。附上者，附左尺而上左手之關脈也。心肝居左，故左以候肝。鬲者，胷脅內之鬲也。肝居脅內，故以關候肝，鬲氣在中，故以內候鬲。右外者，附右尺而上右手之關脈也。脾主中土，故以關內候脾；陰內而陽外，故以關外候胃。上附上右者，從右關而上右寸口也。心肺居上為陽，故以兩寸候氣。胷中者，宗氣之所居也。經曰：宗氣積於胷中，命曰氣海，上出於肺，循喉嚨而行呼吸。左外，左寸口也。膻中者臣使之官，心主之相位也。前曰廣明，後曰太衝，寸為陽，尺為陰，故以兩手關前以候形身之前，關後以候形身之後。上竟上者，從尺關而直上於魚也。下竟下者，從寸關而直下於尺也。夫身半以上為天，身半以下為地。此又以陰陽之氣，竟上竟下，而候形身之上下。】

【 張兆璜問曰，此章以形身配天地之上下四旁，以土居中央，故以關內候脾也，如經言心肝居左，脾肺居右，是臟氣之出於左右與？抑臟體之偏與？曰：天為陽，地為陰，東南為陽，西北為陰，聖人南面而立，左為陽，右為陰，天一生水，水生木，木生火，是以心肝居左也。地二生火，火生土，土生金，是以脾肺居右也。此先天之五行，本於陰陽，水火分而上生，非臟體之謂也。又心主脈，肝主血，血脈生於水精，是以左手三部俱主血。肺主周身之氣，脾主元真之氣，氣生於火，是以右手三部皆主氣。此皆陰陽互換之妙，善診者不可不知。】

【 `莫子晉`問曰：六腑止候胃，而別腑，何以候之？曰：五臟之血氣，皆胃腑之所生，故臟氣不能自至於手太陰，必因於胃氣乃至於手太陰也。是以本經凡論五臟必及於胃，而餘腑多不與焉。然而臟腑雌雄，各有并合，故曰診合微之事，追陰陽之變，知陰者知陽，知陽者知陰，會心者自明也。莫仲超曰：診候之法，各有不同，如此篇之法，以左右之前後兩旁上下，而候形身之外內上下者也。如[三部九候]之法，以脈之上中下，而候形身臟腑之上中下也。有以心肝居左，脾肺居右，浮為在腑，沉為在臟，蓋以臟腑之經氣相通，故於一部之中，而可以候臟候腑也。臟以皮毛之氣候肺，肌脈之氣候心脾，筋骨之氣候肝腎，蓋五臟之氣，外合於皮肉筋骨，故以舉按輕重而候五下之氣者也。診法不同，各具其理。善診者俱宜明了於心中，隨機應變於指下。】

粗大者陰不足，陽有餘，為熱中也。

【`馬蒔`曰：凡脈之粗大者，即洪脈，乃陽脈也。惟陰氣不足，陽氣有餘，故脈如此，其病當為熱中也。】

【`張志聰`曰：上章以脈體而候形身臟腑之定位，此下以脈象而候陰陽邪正之盛衰。脈者，陰陽血氣之榮行。粗大者，陽乘於陰也。陽在外，陰在內，陽乘於陰，故熱中也。】

來疾去徐，上實下虛，為厥巔疾。

【`王冰`曰：疾徐實虛，皆脈狀也。】

【`馬蒔`曰：凡脈之來者甚急，其去甚緩，蓋在上最實，故來自疾上，必形於表也；在下頗虛，故去白緩下，必形於裏也，其病當為厥疾及巔疾焉。正以氣逆於上及巔頂，有疾所以來之甚速也。苟非病之在上，則去必不徐也。】

【`張志聰`曰：此以脈之來去上下，以候陰陽上下外內之虛實。來疾去徐者，來盛去悠也。上實下虛者，寸實尺虛也。此氣惟上逆，陽盛陰虛，所謂一上不下，寒厥到膝，氣上不下，頭痛巔疾是也。】

來徐去疾，上虛下實，為惡風也。故中惡風者，陽氣受也。

【`王冰`曰：上虛，故陽氣受也。】

【`馬蒔`曰：凡脈之來者甚緩，其去甚速，蓋在上頗虛，故來自徐，在下最實，故去自速，其病當為惡風證焉。正以人之感風者，陽氣受之，陽為表，今上虛則表虛，風必易感，故不得不惡風也。】

【`張志聰`曰：來徐去疾者，來微去盛也。上虛下實者，寸虛尺實也。此陽虛陰盛為惡風也。蓋風為陽邪，傷人陽氣在於皮膚之間，風之惡厲者，從陽而直入於裏陰，是以去疾下實也。此言內因之病，從內而外，自下而上；外因之邪，從外而內，自上而下也。夫外淫之邪，從陽而陰，自表而裏也，陽氣受邪，則正氣虛傷，故來徐上虛，邪氣內陷，故去疾下實。】

有脈俱沉細數者，少陰厥也。 【 數音朔，下同。】

【`王冰`曰：尺中之有脈沉細數者，是腎少陰氣逆也。何者？尺脈不當見數，有數故言厥也。俱沉細數者，言左右尺中也。】

【`馬蒔`曰：沉細者，腎脈也，沉細而帶數，則腎經之氣厥逆也。故曰，少陰厥也。以下文推之，其殆熱厥也歟？】

【`張志聰`曰：此論脈因度數出入之有順逆也。有脈者，言又有厥脈之因，厥脈之象，與上文之上盛下虛之厥脈厥因不同也。夫脈始於足少陰腎，生於足陽明胃，輸於足太陰脾，轉而不回者也。如脈俱沉細而數者，此少陰厥也。少陰之氣，不上合於陽明，轉輸於臟腑，故惟見少陰本脈之沉細也。陽明之熱，反下入於陰中，故數也。】

沉細數散者，寒熱也。

【`王冰`曰：陽干於陰，陰氣不足，故寒熱也。《正理論》曰：數為陽。】

【`馬蒔`曰：上文言沉細數者，為少陰厥矣，然沉細數中而脈有散意者，陰陽相干。故沉細者，陰脈也。數者，陽脈也。而又見散，此其所以為寒熱往來也。】

【`張志聰`曰：沉細數散者，此陰中所陷之陽散，而陰陽相乘，故為寒熱也。】

浮而散者，為眴仆。

【`王冰`曰：脈浮為虛，散為不足，氣虛而血不足，故為頭眩而仆倒也。】

【`馬蒔`曰：脈浮為虛，散為無神氣，虛而神不足，故為頭眩而仆倒也。然浮主有風，則中風眩暈者亦有之也。】

【`張志聰`曰：浮而散者，此復上逆於陽分，故為眴仆。經曰：清濁之氣相干，亂於頭則為厥逆眩仆。此言陰陽之氣不能上下和平，循度環轉。如陽陷於陰中，則為沉細而數。如陰陽相乘，則為數散寒熱。如陰反上逆於陽，則為浮散而眩仆矣。】

諸浮不躁者皆在陽，則為熱。其有躁者在手。諸細而沉者皆在陰，則為骨痛。其有靜者在足。

【`王冰`曰：此言大法也。但浮不躁，則病在足陽脈之中。躁者，病在手陽脈之中也。故又曰，其有躁者在手也。陽為火氣故為熱。若細沉而躁，則病生於手陰脈之中，靜者，病生於足陰脈之中也，故又曰，其有靜者在足也。陰主骨，故骨痛。】

【`馬蒔`曰：此言脈有浮沉，當分陽經陰經，又即其躁靜而辨手足也。言諸脈皆浮，而浮中不躁，其病當在足之陽經。蓋浮為陽，故屬陽經，而不躁為陽中之陰，乃知其在足也。惟浮為陽脈，病當在表有熱。若浮而帶躁，則為陽中之陽，而火升於上，其病不在足經而在手經矣。諸脈皆沉細，而沉細中不靜，其病當在手之陰經。蓋沉細為陰，故屬陰經，而不靜為陰中之陽，乃知其在手也。惟沉細為陰脈，病當在裏，骨痛。若沉細帶靜則為陰中之陰，而寒入於下，其病不在手經而在足經矣。浮沉躁靜之間，乃陰陽手足之所由分者如此。】

【`張志聰`曰：此以浮沉躁靜而分手足之陰陽也。諸浮者，無論左右三部之浮，而皆在於陽分。其浮而躁者，在手之三陽也。[終始]篇曰：人迎一盛在足少陽，一盛而躁在手少陽。即此意也。無論左右三部之細而沉者，皆在於陰分。其沉細而有靜者，在足之三陰也。[陰陽繫日月]論曰：手之十指，以應天之十干。足之十二經脈，以應地之十二支。故其有靜者知在足也。太陽少陰，為水火陰陽之主，故為熱為骨痛也。】

數動一代者，病在陽之脈也，洩及便膿血。

【`王冰`曰：代，止也。數動一代，是陽氣之生病，故言病在陽之脈。所以然者，以洩利及膿血脈乃爾。】

【`張志聰`曰：此申明浮沉之在氣而不在經也。所謂諸浮在陽，諸沉在陰者，在陰陽之氣也。故為熱，為骨痛。如在陽之脈，則脈見數動，而為便膿血之經證矣。陽熱在經，故脈數動；熱傷血分，故便膿血；經血下洩，故一代也。】

諸過者切之。濇者陽氣有餘也。滑者陰氣有餘也。陽氣有餘，為身熱無汗。陰氣有餘，為身寒多汗。陰陽有餘，則無汗而寒。

【`王冰`曰：陽有餘則血少，故脈濇。陰有餘則氣多，故脈滑也。身熱無汗，身寒多汗，血少氣多，斯可知也。夫陽餘無汗，陰餘身寒。若陰陽有餘，則當無汗而寒。】

【`張志聰`曰：此論外淫之邪，而致陰陽氣之為病者，脈證各有別也。諸過者，謂諸邪所傷而為有過之脈也。有餘者，邪氣之有餘也，陽氣有餘，則陽氣受傷，故脈濇。如邪入於陰，則經血沸騰，故脈滑也。邪在陽分，故身熱無汗。邪在陰分，故身寒多汗。陰陽並受其邪，則無汗而寒也。】

推而外之，內而不外，有心腹積也。推而內之，外而不內，身有熱也。

【`王冰`曰：脈附臂筋，取之不審，推筋令遠，使脈外行，內而不出外者，心腹中有積乃爾。脈遠臂筋，推之令近，遠而不近，是陽氣有餘，故身有熱也。】

【`馬蒔`曰：此言脈之偏於內外者，其證異也。按指於皮膚之間，宜乎脈之浮也。但沉而不浮，則內而不外，是必心腹有積在內，故內而不外如此。按指於筋骨之間，宜乎脈之沉也。但浮而不沉，則外而不內，是必在表身熱，故外而不內如此。】

【`張志聰`曰：此復結首章之義。首章以脈體而定形身臟腑之外內上下，此以邪病於形身臟腑之外內上下，而以脈象證之，以推詳其脈氣之偏於外內上下也。推而外之者，以左右之三指，向外以按之，脈偏盛向內而不外者，此邪在心腹之間而成積也。推而內之者，以左右三指向內以候之，脈偏盛於外而不內者，邪在外而身有熱也。】

推而上之，上而不下，腰足清也。推而下之，下而不上，頭項痛也。

【`王冰`曰：推筋按之尋之而上，脈上涌盛，是陽氣有餘，故腰足冷也。推筋按之尋之而下，脈沉下掣，是陰氣有餘，故頭項痛也。】

【`馬蒔`曰：此言脈之偏於上下者，其證異也。推而上之，以按其上部，但脈止見於上部，而下部則無，則氣有升而無降，其腰足必不足而清冷也。推而下之，以按其下部，但脈止見於下部，而上部則無，則氣有降而無升，其頭項必不足而痛也。】

【`張志聰`曰：推而上之者，以三指平按而審之，上而不下者，其氣上盛下虛，當主腰足清冷也。推而下之，下而不上者，其氣下盛上虛，當主頭項痛也。外內，論邪病之有餘；上下，論正氣之不足。】

按之至骨，脈氣少者，腰脊痛而身有痹也。

【`王冰`曰：此乃陰氣太過故爾。】

【`馬蒔`曰：此言脈之按而無力者，其病當在下也。】

【`張志聰`曰：此反結上文而言。所謂外內上下者，非浮沉舉按之法也。若謂浮為在外，沉為在內，病腰脊痛而身有痹者，直按之至骨，如心腹之積，又當何如而按之？聖賢反復辨論，曲盡婆心。楊元如曰：病在陰者名曰痹，故當按之至骨。此復以浮沉舉復，以候皮肉筋骨之淺深，類而推之，亦可內合于五臟，然又一法也。】


# 平人氣象
★ 素問·平人氣象論篇第十八

【`馬蒔`曰：詳論平人病人脈體氣象，故名篇。】

黃帝問曰：平人何如？
岐伯對曰：人一呼，脈再動，一吸，脈亦再動，呼吸定息脈五動，閏以太息，命曰平人。平人者，不病也。常以不病調病人，醫不病，故為病人平息以調之為法。 【 上為去聲，下為平聲。】

【`王冰`曰：平人，謂氣候平調之人也。經脈一周于身，凡長十六丈二尺，呼吸脈各再動，定息脈又一動，則五動也。計二百七十定息，氣可環周，然盡五十營以一萬三千五百定息，則氣都行八百一十丈，如是則應天常度，脈氣無不及太過，氣象平調，故曰平人也。】

【`馬蒔`曰：此言一息五至之脈為無病也。鼻中出氣曰呼，入氣曰吸，呼吸定息，總為一息，一息五至，名曰平人。平人者，不病也。蓋醫者一息，則無病之人亦一息，所以知其脈之五動為不病也。當以不病之人，調彼有病之人，緣醫者自己不病，故因彼病人乃平自己之息以調候之耳，所以為診法也。】

【`張志聰`曰：閏，餘也。太息者，呼吸定息之時。有餘不盡而脈又動，如歲餘之有閏也。蓋人之呼吸，乃陰陽之氣出入循環，有若寒暑往來而成歲，故宜閏以太息之有餘。不病者其息平，病者其息亂，故為病人平息以調之，是為候診之法。】

人一呼脈一動，一吸脈一動，曰少氣。

【`王冰`曰：若呼吸脈各一動，準候減平人之半，計二百七十定息，氣凡行八丈一尺，以一萬三千五百定息，氣都行四百五丈，少氣之理，從此可知。】

【`馬蒔`曰：此言一息二至之脈為少氣，自平脈之不及者言之也。　一呼脈當再動，而今止一動，一吸亦當再動，而今亦止一動，則一呼一吸總為一息之間，止得二至而已。《脈訣》以二至為敗脈。《難經》以為離經脈。由正氣衰少，故脈如是也。】

【`張志聰`曰：榮氣宗氣行于脈中，衛氣行于脈外，榮衛相將，脈隨氣轉，人一呼一動，一吸一動，減于平人過半，故主氣之衰微。】

人一呼脈三動，一吸脈三動而躁，尺熱曰病溫。尺不熱，脈滑曰病風。脈濇曰痹。

【`王冰`曰：呼吸脈各三動，準過平人之半，計二百七十息，氣凡行二十四丈三尺，病生之兆，自斯著矣。夫尺者陰分位也，寸者陽分位也，然陰陽俱熱，是則為溫。陽獨躁盛，則風中陽也。[脈要精微]論曰：中惡風者，陽氣受也。滑為陽盛，故病為風。濇為無血，故為𤸷痹也。】

【`馬蒔`曰：此言一息六至之脈，為諸病自平脈之太過者言之也。一呼脈當再動，而今則三動，一吸脈當再動，而今則三動，則一呼一吸總為一息為六動矣。《脈訣》以為數脈，《難經》亦以為離經脈，是六至而躁躁者動之甚也。今尺脈躁動，當尺有熱。尺部者，下部也。主腎水不足，其病為溫。若有躁動之脈，而尺部不熱，其六至之脈帶滑，則滑者即前篇陰氣有餘陽氣不足也，陽氣不足，當為表虛而感風。其六至之脈帶濇，則濇者即前篇陰氣不足陽氣有餘也，陰氣不足，當為裏虛而成痹。其脈病相應者如此。】

【`張志聰`曰：吸而躁者，有餘之邪，從外而內也。溫病者，冬傷于寒，至春發為溫病。冬傷于風，至春發為風溫。此皆伏匿之邪，由內而外，從陰而陽，故尺中熱也。風為陽邪，傷人陽氣，故尺不熱，氣分之邪留而不去，則追于經，故脈滑也。邪積而不行，故脈濇也。蓋言從內而外者為溫病，從外而內者為風邪，留著干外內之間者為痹也。上節言不及者，緣正氣衰少，此言太過者，乃邪氣有餘，而有餘之邪，又有陰陽外內出入之別。】

人一呼吸脈四動以上曰死，脈絕不至曰死，乍疏乍數曰死。平人之常氣稟于胃，胃者平人之常氣也。人無胃氣曰逆，逆者死。 【 數，音朔，下同。】

【`王冰`曰：呼吸脈各四動，準候過平人之倍，計二百七十息，氣凡行三十二丈四尺，況其以上耶。《脈法》曰：脈四至曰脫精，五至曰死。然四至以上，亦近五至也，故死矣。然脈絕不至，天真之氣已無，乍數乍疏，胃殼之精亦敗，故皆死之候。夫常乎之氣，胃海致之。《靈樞經》曰：胃為水殼之海也。《正理論》曰：穀人于胃，脈道乃行。逆謂反平人之候也。《甲乙經》云：人稟氣于胃。脈以胃氣為本，無胃氣曰逆，逆者死。】

【`馬蒔`曰：此舉三者之脈為必死，以其無胃氣為逆也。人一呼脈當再動，而今日四動，則一吸脈當再動，而亦四動，所謂一息八至脈也。《脈訣》以八至為脫脈，《難經》以為奪精脈，且曰四動已上，則《脈訣》以九至為死脈，十至為歸墓脈，十一十二為絕魂脈，故皆謂之死脈也。此則自五至以上之太過者言之耳。若脈絕不至，則一呼一吸，脈絕不來，正氣衰盡，故亦謂之死脈也。此則自五至以下之不及者言之耳。又有乍時而疏，脈不應指而來，乍時而數，脈或連指而來，是乃胃氣不和，正氣無主，亦謂之死也。此則非太過非不及而脈之雜亂者耳。蓋以平人常時之脈氣，必稟于胃氣而生，人無胃氣，則以上諸脈見矣。矢是之謂逆，逆則知其為死也。】

【`張志聰`曰：四動以上，太過之極也。脈絕不至，不及之極也。乍疏乍數，或太過或不及，氣之亂也。此皆不平之甚，故為死脈。以上論脈平者，命曰乎人，太過不及，則病劇者死矣。故四時之脈，當以胃氣為奉也。平人之常受氣于穀，穀人于胃，五臟六腑皆以受氣，故胃者，平人之常氣也。人無胃氣，則生機已絕，絕則死矣。】

春胃微弦曰平，弦多胃少曰肝病，但弦無胃曰死。胃而有毛曰秋病，毛甚曰今病。臟真散于肝，肝藏筋膜之氣也。

【`王冰`曰：微弦，言微似弦，不是微而弦也。鉤及耎弱毛石義並同。但弦無胃者，謂急而益勁，如新張弓弦也。毛，秋脈，金氣也。毛甚，謂木受金邪，故今病。肝氣象陽之敵發，故臟真敝也。[臟氣法時]論曰：旰欲敝，急食辛以敞之。取其順氣。】

【`馬蒔`曰：此承上文入無胃氣曰逆，故此下五節，遂言五臟皆以胃氣為本，而此一節，則自旰脈而言之也。春時肝脈，必主于弦，然春有胃氣，則脈斯微弦，夫是之謂平。微者，和也。若弦脈甚多，而胃氣甚少，則弦而不微，是不和也，肝臟當有病矣。幸而曰少，止謂之病，設止有弦脈，而全無胃氣，則當謂之死耳。夫曰弦多胃少，曰但弦無胃，皆自脈體之太過者言之也。有等有胃氣而毛脈兼見，是肺脈來見也。肺主秋故病當見于秋。有等胃氣少而毛脈甚，是金來剋木也，肝主春，故病當見于今。皆自脈體之不及者言之也。何也？肝臟奉有真氣，惟春則發于肝，肝藏筋膜之氣，故肝主木，木主春，肝主筋，筋病見于春。[金匱真言]論曰：是以知病任筋也。】

【`張志聰`曰：胃氣者，中上柔和之氣也。弦乃東方春木之象，微乃胃氣之和，故春得胃氣而脈微弦曰平。弦多而少柔和之氣曰肝病。但弦無胃曰死。毛為秋脈，屬金，春脈微弦而毛，此金剋木，至秋則病矣。如毛脈過甚，此木受金刑，當上即病。臟真者，真臟所藏之神也。神在臟為肝，在體為筋，言真臟之神敵于肝，而主藏筋膜之氣。如春木微弦之脈，乃因胃氣而至于手太陰，故曰脈不得胃氣，肝不弦，腎不石，是弦鉤毛石之脈，亦皆胃氣之所生。楊元如曰：春胃微弦者，言四時之中有此胃氣，由胃氣而養此五臟之真。此節以四時而合于五臟，末節以五臟之氣而合于四時。】

夏胃微鉤曰平，鉤多胃少曰心病，但鉤無胃曰死。胃而有石曰冬病，石甚曰今病。臟真通于心，心藏血脈之氣也。

【`王冰`曰：但鉤無胃，謂前曲後居，如操帶鉤也。石，冬脈，水氣也。石甚為火被水侵，故今病。心臟象陽氣之炎盛，[臟氣法時]論曰：心欲軟，急食鹹以軟之，取其順氣。】

【`馬蒔`曰：此以心脈之病言之也。夏時心脈必主于鉤，然夏有胃氣，則脈斯微鉤，矢是之謂平。若鉤脈甚多而胃氣甚少，則鉤而不微，是不和也，心臟當有病矣。幸而曰少，止謂之病，設止有鉤脈，而全無胃氣，則當謂之死矣。夫曰鉤多胃少，曰但鉤無胃，皆自脈體之太過者言之也。有等有胃氣而石脈兼見是腎脈來見也，腎主冬，故病當見于冬。有等胃氣少而石脈甚，是水來剋火也，心主夏，故病當見于今。皆白脈體之不及者言之也。何也？心臟奉有真氣，惟夏則通于心，心藏血脈之氣，故心主火，火主夏，心主血脈，血脈病見于夏。[金匱真言]論曰；是以知病在脈也。】

【`張志聰`曰：鉤乃南方夏火之象，微則柔和之胃氣也，夏得胃氣而脈微鉤曰平，鉤甚而少微和之氣曰心病，但鉤無胃曰死。石乃冬令之脈，微鉤而帶石，乃火中有水，至冬水氣所主之時而為病矣。如水氣太甚，此火受水剋，當即病矣。夏臟之元真通于心，而主藏血脈之氣。】

長夏胃微軟弱曰平，弱多胃少曰脾病，但代無胃曰死。耍弱有石曰冬病，弱甚曰今病。臟真濡于脾，脾藏肌肉之氣也。 【 按《甲乙經》，弱甚作石甚。】

【`王冰`曰：但代無胃，謂動而中止，不能自還也。石，冬脈，水氣也。次其勝剋，石當為弦，長夏上絕，故云石也。弱甚為土氣不足，故今病。脾以含藏水穀、故臟真濡也。】

【`馬蒔`曰：此舉胃脈之病言之也。長夏六月，建未之月也。長夏屬上，胃亦屬土，故胃脈主于長夏。長夏胃脈軟弱，而又能微和，夫是之謂平。若弱脈甚多而胃氣甚少，則弱而不微，是不和也，脾臟當有病矣，以睥與胃為表裹也。幸而曰少，止謂之病，設止有代脈，而且無胃氣，則當謂之死矣。代者，脾氣衰弱之甚也。夫曰弱多胃少，曰但代無胃，皆自脈體之太遇者言之也。有等脈來軟弱，而至沉如石，以石主冬脈，故病當見于冬。有等脈已如石，而石之又甚，是水來剋火，不能生土也，胃主長夏，故病當見于今。皆自脈體之不及者言之也。何也？脾臟本有真氣，惟長夏則通于睥，脾藏肌肉之氣，故睥主土，土主長夏，脾主肌肉，肌肉病于長夏。[金匱真言]論曰：是以知病在肉也。】

【`張志聰`曰：長夏濕土，主氣微軟弱，中土柔和之氣也。代者相離之脈，蓋脾主四季四時，有交相更代之氣，是以柔和相離，脾之平脈也。如但代而無微軟之和，此胃氣已絕，故為死脈。蓋脾之得以灌溉于四臟者，由胃氣之所生，故但代無胃曰死。軟弱有石，是所不勝之水氣，反來侮土，至冬時水氣反虛而為病矣。弱甚者脾氣太弱，當主即病，蓋言乘侮太甚者即病，而本氣虛者亦即病也。土，臟之元真濡于脾，而主藏肌肉之氣。楊元如曰：肝主疏洩故曰散，心主血脈故曰通，脾主灌溉故曰濡，肺臟居尊故曰高，腎為水臟故曰下。】

秋胃微毛曰平，毛多胃少曰肺病，但毛無胃曰死。毛而有弦曰春病，弦甚曰今病。臟真高于肺，以行榮衛陰陽也。

【`王冰`曰：但毛無胃，謂如物之浮，如風吹毛也。弦，春脈，木氣也。次其乘剋，弦當為鉤，金氣逼肝，則脈來見，故不鉤而反弦也。弦甚為木氣逆來乘金，則今病。肺處上焦，故臟真高。《靈樞經》曰：榮氣之道，內穀為實，穀人脾胃，氣傳與肺，流溢于中，而散于外，精專者行于經隧。以其自肺宣布，故云以行榮衛陰陽也。】

【`馬蒔`曰：此舉肺脈之病言之也。秋時肺脈，必主于毛，輕虛以浮，謂之毛也。然秋有胃氣，則脈斯微毛，夫是之謂平。若毛脈甚多，而胃氣甚少，則毛而不微，是不和也，肺臟當有病矣。幸而曰少，止謂之病，設止有毛脈，而全無胃氣，則當謂之死矣。夫曰毛多胃少，曰但毛無胃，皆自脈體之太過者言之也。有等有毛脈而又有弦脈，是肝脈來見也，肝主春，故病當見于春。有等毛脈少而弦脈甚，則金來剋木也，肺主秋，故病當見于今。皆自脈體之不及者言之也。何也？肺臟自有真氣，惟秋則高于肺，肺行營衛二氣，陰陽諸經，故肺脈衰而已前諸證因之也。】

【`張志聰`曰：按[平脈]篇曰：脈有相乘，有縱有橫。水行乘火，金行乘木，名曰縱；火行乘水，木行乘金，名曰橫。是四時之中，皆有縱有橫。縱者雖得胃氣，而所不勝乘之，故曰胃而有毛，胃而有石；橫者臟氣不足，而所勝妄行，故曰毛而有弦，石而有鉤。此臟氣橫行，是以本位虛而反招讎。復按四季長夏之中，文義三換，當知四時之氣，皆有縱有橫，有客氣甚而有奉氣虛也。且金臟之元真，高居于肺，而主行營衛陰陽，肺主周身之氣而朝百脈也。】

【`楊元如`曰：相傅之官，燮理陰陽，宣布政令。】

冬胃微石曰平，石多胃少曰腎病，但石無胃曰死。石而有鉤曰夏病，鉤甚曰今病。臟真下于腎，腎藏骨髓之氣也。

【`王冰`曰：但石無胃，謂如奪索辟辟如彈石也。鉤，夏脈，火兼土氣也。次其乘剋，鉤當云弱，土主長夏，不見正形，故石而有鉤，兼其土也。鉤甚為水受火土之邪，故今病。腎居下焦，故臟真下也。腎生骨髓，故藏骨髓之氣也。】

【`馬蒔`曰：此舉腎脈之病言之也。冬時腎脈必主于石，如石之沉于水也，然冬有胃氣則腎斯微石，夫是之謂平。若石脈甚多而胃氣甚少，則石而不微，是不和也，腎臟當有病矣。幸而曰少，止謂之病，設止有石脈，而全無胃氣，則當謂之死矣。夫曰石多胃少，曰但石無胃，皆自脈體之太遇者言之也。有等有石脈而鉤脈兼見，是心脈來見也，心主夏，故病當見于夏。有等石脈少而鉤脈甚，則火盛生上，水受火七之邪，腎主冬，故病當見于今。皆自脈體之不及者言之也。何也？腎臟奉有真氣，惟冬則通于腎，腎臟通骨髓之氣，故腎主水，水主冬，腎主骨髓，骨髓病于冬，[金匱真言]論曰：是以知病之在骨也。】

【`張志聰`曰：石乃冬藏之脈，微則柔和之胃氣也。腎得胃氣而脈微石曰平，石多而少柔和之氣曰腎病，但石而無胃氣曰死。石而有鉤，火侮水也，立夏火氣反虛而為病矣。若乘侮太甚，當主今病。水臟之元真，下藏于腎，而主藏骨髓之氣。[五運行]論曰：腎生骨髓，髓生肝。】

胃之大絡名曰**虛里**，貫鬲絡肺，出于左乳下，其動應衣。脈宗氣也，盛喘數絕者，則病在中，結而橫有積矣。絕不至曰死。乳之下，其動應衣，宗氣泄也。

【`王冰`曰：宗謂十二經脈之尊主也。貫鬲絡肺，出于左乳下者，自鬲而出于乳下，乃絡肺也。絕，謂暫斷絕也。中，謂腹中。泄，謂發泄。】

【`馬蒔`曰：此承上文而言五臟皆以胃氣為本，故胃有大絡，其脈氣不同，而病死亦異也。人但知十二經及督任二經，共十五絡穴，以睥有公孫、大包二絡故也。然脾以大包為大絡，而不知胃絡豐隆之外，亦有大絡曰虛里者，則不止于十五絡，而當謂之十六絡矣。此虛里者，貫鬲絡肺，出于左乳之下，其脈氣動時，必至應衣。蓋以宗氣者，即大氣也，積于膻中，而與此相通也。若虛里之脈盛而發喘，或數而兼絕，則病當在胃之中，其脈結而且橫，則內必有積，此脈之太過也。其脈絕而不至，則胃氣已絕，所以謂之曰死，此脈之不及也。大凡左乳之下，其動應衣，正以宗氣由此而泄，故衣為之動耳。前曰動衣，不至于動之甚，可以驗宗氣之動，而此曰動衣，則動之甚而宗氣之泄也，故謂之曰死。】

【`張志聰`曰：此言五臟之脈，資生于胃，而胃氣之通于五臟者，乃宗氣也。宗氣者，胃腑水穀之所生，積于胷中，上出喉嚨以司呼吸，行于十二經隧之中，為臟腑經脈之宗，故曰宗氣。胃之大絡，以候宗氣者也。四時胃少曰病者，宗氣之為病也。五臟無胃氣曰死者，宗氣或絕于內而或泄于外也。宗脈貫鬲絡肺，如喘盛而乳下之脈數絕者，宗氣病于膻中也。如脈結而有止者，虛里之橫絡有積滯也。是胃氣少而為五臟之病者，宗氣之有虛有實也。如虛堅之脈絕不至者，胃腑之生氣絕于內也，乳之下，其動甚而應衣者，宗氣欲泄于外也。此無胃氣而為五臟之死脈也。】

欲知寸口太過與不及，寸口之脈中手短者，曰頭痛；寸口脈中手長者，曰足陘痛；寸口脈中手促上擊者，曰肩背痛；寸口脈沉而堅者，曰病在中；寸口脈浮而盛者，曰病在外；寸口脈沉而弱，曰寒熱及疝瘕少腹痛；寸口脈沉而橫，曰脅下有積，腹中有橫積痛；寸口脈沉而喘，曰寒熱。脈盛滑堅者，曰病在外。脈小實而堅者，曰病在內。脈小弱以濇，謂之久病。脈滑浮而疾者，謂之新病。脈急者，曰疝瘕少腹痛。脈滑曰風。脈濇曰痹。緩而滑曰熱中，盛而緊曰脹。

【`王冰`曰：短為陽氣不及，故病于頭。長為陰氣太遇，故病于足。陽盛于上，故肩背痛。沉堅為陰，故病在中。浮盛為陽，故病在外也。沉為寒，弱為熱，故曰寒熱。又沉為陰盛，弱為陽餘，餘盛相薄，正當寒熱，不當為疝瘕而少腹痛，應古之錯簡爾。脅下有積，腹中有橫積痛，亦陰氣內結也。喘為陽吸，沉為陰爭，爭吸相薄，故為寒熱。盛滑為陽，小實為陰，陰病病在內，陽病病在外也。小為氣虛，濇為無血，血氣虛弱，故云久遠之病。滑浮為陽足，脈疾為氣全，陽足氣全，故云新淺之病。脈急者疝瘕，少腹痛，此復前疝瘕少腹痛之脈也。言沉弱不必為疝瘕，沉急乃與診相應也。滑為陽，陽受病則為風濇為陰，陰受病則為痹。緩謂縱緩之狀，非動之遲緩也。陽盛于中，故脈滑緩。寒氣否滿，故脈盛緊也。】

【`馬蒔`曰：此言寸口之脈可以驗諸病也。】

【`張志聰`曰：此以寸口而候外因之病也。夫寸為陽，尺為陰，外為陽，內為陰，皮肉筋骨為陽，腹中脅內為陰，蓋天地四時之氣，從外而內，由陽而陰，故以寸口之浮沉以候外因之外內也。寸口之脈中手短者，此惟在寸之陽部，故主頭痛，諸陽氣之在上也。寸口脈中手長者，寸脈直下于尺中，此陽邪直行于下部，故主足脛痛也。中手促上擊者，浮而搏擊應手，此陽邪不上不下，故主在肩背之中也。此以外邪在于形身之外，而有上中下之分也。沉主在裏，浮主在外。寸口脈沉而堅，主病邪堅積在裏；若浮而盛，主邪病在外。此以寸口之浮沉，而別外邪之在形身之外內也。寸為陽，沉為陰。寸口脈沉而弱，此正氣虛而陽邪直入于裏陰，陰陽相乘，故主寒熱。陽邪入裏，故又主疝瘕而少腹痛也。此緣正氣弱，而陽邪直入于裏陰之下也。脅下主身半之中，腹中為形身之裏，寸口脈沉而橫，是外邪入于裏陰之中，故主脅下腹中有橫積也。邪氣上逆則喘，寸口脈沉而喘，此外因之陽邪，入于裏陰而上逆，陰陽相搏，故為寒熱。此又以寸口之沉，候外因之邪，入于裏陰，而亦有上中下之不同，而復以寸關尺之三部，而候病之外內新故也。曰脈盛脈小者，概左右三部而言也。夫以寸口之浮沉，以候病之外內上下者，候表裏陰陽之氣也。蓋天地四時之邪，始傷氣分，留而不去，則入于經，然亦有始終留于氣分者，有即轉入于經者。邪之中人，變幻不一，故當以脈甄之。是以氣分之邪，止見寸口之浮沉長短，如入于經，則有滑濇緊急之形象矣。夫脈乃陰血氣分之陽邪入經，陰陽相搏，其脈則滑，是以脈盛滑者，病在外，有餘之病故堅而有力也。　夫經脈外絡形身，內連臟腑，病在內者，故小實而堅也。此以三部之盛滑小實，而分別邪正之在外在內也。始受之病，邪正相持，故滑浮而疾；久則血脈已傷，故小弱以濇也。諸急為寒，故主疝瘕，在內。滑主陽熱，故主風邪，在陽。此又以三部之急滑，以別邪病之在陽絡陰絡也。風寒濕邪，皆能為痹，或在于皮肉筋骨之間，或內舍于五臟六腑，故庳病于外內之間者，其脈皆主濇也。緩為脾脈，滑則熱盛于中，緊則為寒，故主腹脹也。此外因之邪入于腹中，而有寒熱之分也。】

【`莫子晉`曰：春胃微弦，夏胃微鉤，乃天地四時之氣，而合于人之五臟也。是以天地四時之邪，亦從外而內，故當以寸口之浮沉別之。】

脈從陰陽，病易已；脈逆陰陽，病難已。 【 易，去聲。】

【`王冰`曰：脈病相應謂之從，脈病相反謂之逆。】

【`馬蒔`曰：此言脈當與病相順也。凡人有陽病，或外感，或內傷，皆當見陽脈。人有陰病，外感則陰病當見陽脈，內傷則陰病當見陰脈也。故脈順陰陽，則病易已。有等脈逆陰陽，則病外感者，陽病見陰脈，陰病見陽脈，內傷者陽病見陰脈，陰病見陽脈，皆病之難已者也。】

【`張志聰`曰：所謂陰陽者，氣血外內上下也。言臟腑之脈，陰陽并交，雌雄相應，內外循環，此為順也。如陰陽反逆，其病為難愈。】

脈得四時之順，曰病無他；脈反四時及不問臟，曰難已。

【`王冰`曰：春得秋脈，夏得冬脈，秋得夏脈，冬得四季脈，皆謂反四時，氣不相應，故難已也。】

【`馬蒔`曰：此言脈當與時相順也。如春病得弦脈，夏病得鉤脈，秋病得毛脈，長夏得緩脈，冬病得石脈，則脈得四時之順，曰病無他。若脈反四時則春得濇脈，夏得石脈，長夏得弦脈，秋得鉤脈，冬得緩脈，是謂反四時者也。間臟者，如肝病乘土，當傳之于脾，乃不傳之于脾，而傳之于心，則間其所勝之臟，而傳之于所生之臟矣。《難經》五十三難所謂間臟者生，是也。及無間臟之脈，皆謂之難已耳。】

【`張志聰`曰：脈得四時之順者，春脈微弦，夏脈微鉤，此得四時生氣之順而無他變也。反四時者，春胃而有毛，夏胃而有石也。間臟者，相生而傳也。不間臟者，相剋而傳也。如外淫之邪，始傷皮毛，則內合于肺，肺欲傳肝而腎間之，腎欲傳心而肝間之，旰欲傳脾而心間之，心欲傳肺而脾間之，脾欲傳腎而肺間之。此節乃總結上文之義。】

臂多青脈，曰脫血。尺脈緩濇，謂之解㑊。安臥脈盛，謂之脫血。尺濇脈滑，謂之多汗。尺寒脈細，謂之後泄。脈尺粗常熱者，謂之熱中。 【 解，同懈。㑊，音亦。】

【`王冰`曰：血少脈空客寒，因人寒凝血汁，故脈色青也。尺為陰部，腹腎主之。緩為熱中，濇為無血，熱而無血，故解㑊，並不可名之。然寒不寒，熱不熱，弱不弱，壯不壯，㑊不可名謂之解也。[脈要精微]論曰：尺外以候腎，尺裏以候腹中，則腹腎主尺之義也。臥久傷氣，氣傷則脈診應微，今脈盛而不微，則血去而氣無所主乃爾。盛謂數急而大鼓也。尺濇脈滑，謂尺膚濇而尺脈滑也。膚濇者，榮血內涸，脈滑為陽氣內餘，血涸而陽氣尚餘，多汗而脈乃如是也。尺主下焦，診應腸腹，故膚寒脈細，泄利乃然。《脈法》曰：陰微即下，言尺氣虛少。熱中謂下焦中也。】

【`馬蒔`曰：此言尺脈亦可以驗諸證也。臂多青脈者，大凡筋脈之中皆血也，血多則赤，血少則青，故知脈青為脫血之證耳。尺脈緩濇，緩為熱中，濇為血少，熱而血少，故曰解㑊。安臥者，不能起也。脈盛者，火愈熾也。火熱則血妄行，故亦謂之脫血。蓋上文脫血有數脫之義，非一時火盛而暴脫。故其脈不盛，其脈當青，此曰脫血者，有火盛而暴脫之義，其脈亦未必不青也。尺脈來濡而又兼滑，濇為陰虛，滑為陽盛，謂之多汗。[陰陽]別論云：陽咖于陰謂之汗。尺部見冷而脈又兼細，是寒氣在腹，泄利未已，謂之後泄。尺部常熱而脈又粗大，是熱氣在腹，謂之熱中也。】

【`張志聰`曰：此論內因之病，自內而外，從尺而寸，由血而經，經而氣也。臂多青脈者，臂內浮見之絡脈多青，蓋因血脫而不華於色也。《靈樞經》曰：脈急者尺之皮膚亦急，脈緩者尺之皮膚亦緩，故善調尺者，不待於寸，善調脈者，不待於色，能參合而行之，可為上工。緩為脾脈，濇主臟氣不足，解㑊，懈惰也，此脾臟之為病也。尺屬陰而主血，脈宜沉靜，盛者肝臟之火盛，而血不藏也。《靈樞》[診尺](論疾診尺)篇曰：尺膚濇者，風痺也。夫邪追於經，其脈則滑，以風之陽邪，閉於皮膚之間，而迫於經脈，故主多汗，所謂陽加於陰謂之汗，汗乃陰之液也。此以診尺而知肺合之表汗也。[診尺](論疾診尺)篇曰：尺膚寒，其脈小者泄，少氣。夫陽氣生於陰中，尺膚寒，生陽之氣少矣。陽氣衰于下，故主虛泄，泄則亡陰，故脈細也。此以診尺而知腎臟之生陽下焦之虛泄也。尺膚粗常熱者，火熱下行，故主熱中，此診尺而知心火之下行也。夫陰陽氣血，由陰而陽，從下而上，是以診尺而知病之外內上下也。】

肝見庚辛死。心見壬癸死。脾見甲乙死。肺見丙丁死。腎見戊己死。是謂真臟見皆死。

【`王冰`曰：此亦通明[三部九候]論中真臟脈見者勝死也。尺粗而臟見亦然。】

【`馬蒔`曰：此言真臟脈見者，各有相剋之死期也。庚辛者，金日也。肝之真臟脈見，而全無胃氣，則至庚辛日而死，以金剋木也。壬癸者，水日也。心之真臟脈見，而全無胃氣，則至壬癸日而死，以水剋火也。甲乙者，木日也。睥之真臟脈見，而全無胃氣，則至甲乙日而死，以木剋上也。丙丁者，火日也。肺之真臟脈見，而全無胃氣，則至丙丁日而死，以火剋金也。戊己者，土日也。腎之真臟脈見，而全無胃氣，則至戊己日而死，以土剋水也。是謂真臟脈見，故皆死也。】

【`張志聰`曰：夫五臟之氣，地之五行而生，地之五行，天之十干所化，是以生于五行而死于十干也。按此節當在篇末辟辟如彈石曰腎死之下，誤脫在此者也。楊元如曰：此章引《靈樞》診尺篇之文，以證診尺之義。《靈樞》篇內亦無此節文，宜改正為是。】

頸脈動喘疾欬，曰水。目裹微腫，如臥蠶起之狀，曰水。溺黃赤安臥者黃疸。已食如饑者胃疸。面腫曰風。足脛腫曰水。目黃者曰黃疸。

【`王冰`曰：水氣上溢，則肺被熱熏，陽氣上逆，故頸脈盛鼓而欬喘。頸脈，謂耳下及結喉旁人迎脈者也。[評熱病]論曰：水者陰也，目下亦陰也，腹者至陰之所居。故水在腹中者，必使目下腫也。疸，勞也。腎勞胞熱，故溺黃赤也。《正理論》曰：謂之勞癉，以女勞得之也。已食如饑，是則胃熱，熱則消穀，故食已如饑也。若加面腫，則胃風之診也。何者？胃陽明脈起于鼻交頞中，下循鼻外故爾。腎少陰脈出于足心，上循脛，過陰股，從腎上貫肝鬲，故下焦有水，足脛腫也。陽怫于上，熱積胷中，陽氣上燔，故目黃也。《靈樞經》曰：目黃者，病在胷。】

【`馬蒔`曰：此言即諸證而可以辨曰水、曰黃疸、曰胃疸、曰風之異也。水氣上逆，則頸脈者人迎、大迎等穴也，其脈則動，其氣則喘，其欬則疾，及目裹者目下也，目下微腫，如臥蠶起之狀，是皆水之證也。溺色黃赤而又且嗜臥，是之謂黃疸也。已食如饑，是之謂胃疸也。然水證有兼風者，其面發腫，蓋面為諸陽之會，風屬陽，上先受之，故感于風者，面必先腫，不可誤以為止于水也。惟足脛之腫，則止謂之水耳。蓋足少陰腎經之脈，上循脛至陰股，故病如是也。且黃疸之目必黃，以熱積胷中，上熏于目而然也。】

【`張志聰`曰：此以視疾而知其病也。按此節引《靈樞》論疾診尺之文，少加刪改，以證診尺之義。上節論診尺，此節論疾。所謂無視色持脈，獨調其尺，以言其病從外知內也。是以見頸脈動疾，目內微腫，足脛腫者，知水病之在裏也。溺赤安臥，已食如饑者，知為黃疸、胃疸也。面睡者，知為風水也。此又不待持脈而知其病也。楊元如曰：診尺而知解㑊，多汗之病在外，視疾而知水飲黃疽之病在內，故日論疾診尺，謂論證視尺，皆可以知病。】

婦人手少陰脈動甚者，姙子也。

【`王冰`曰：手少陰脈謂掌後陷者中，當小指動而應手者也。《靈樞經》曰：少陰無輸，心不病乎？岐伯曰：其外經病而臟不病，故獨取其經于掌後銳骨之端。此之謂也。動，謂動脈也。動脈者，大如豆厥厥動搖也。《正理論》曰：脈陰陽相薄名曰動。又經脈別論曰：陰薄陽別，謂之有子。】

【`馬蒔`曰：此言婦人姙子之脈也。左手寸部屬手少陰心經。而手太陽小腸經之脈，為之表裏。《脈賦》云：太陽大是男娠。故知手少陰之脈動甚者，為姙男子也。《靈樞》[論疾診尺]篇與此同。後世更手為足，蓋不考二經皆同故也。由此推之，則右手寸部屬手太陰肺經，當為姙女子者可推矣。】

【`張志聰`曰：此復言診尺之微妙，非惟知病，而婦人之姙子，亦可以分別也。子，男子也。以婦人之兩手尺部候之，若左手之少陰腎脈動盛者，當娠子，以左男而右女也。】

脈有逆從四時，未有臟形，春夏而脈瘦，秋冬而脈浮大，命曰逆四時也。

【`王冰`曰：春夏脈瘦，謂沉細也。秋冬浮大，不應時也。大法，春夏當浮大而反沉細，秋冬當沉細而反浮大，故曰不應時也。】

【`馬蒔`曰：此舉脈之與時相逆者言之也。脈有順四時者，即上文脈得四時之順，曰病無他是也。脈有逆四時者，未有正臟之脈相形，而他臟之脈反見，春夏脈宜浮大，今反沉細而瘦，秋冬脈宜沉細，今反浮大而肥，此即所謂逆四時也。】

【`張志聰`曰：後章論五臟之氣，外合于四時，故雖未有春弦、夏鉤、秋毛、冬石之臟形，而陰陽出入之大概不可逆也。】

風熱而脈靜，泄而脫血脈實，病在中脈虛，病在外脈濇堅者，皆難治，命曰反四時也。

【`王冰`曰：風熱當脈躁而反靜，泄而脫血，當脈虛而反實，邪氣在內，當脈實而反虛，病氣在外，當脈虛滑而反濇堅，故皆難治也。何也？皆反四時之氣，乃如是矣。】

【`馬蒔`曰：此言脈與病反者，是亦脈與時反之意也。病由風熱，脈宜浮大而反沉靜，則陽病見陰脈也。泄利脫血二證，脈宜沉細而反實大，則陰病見陽脈也。病在中者，脈為有力，則中氣方盛，今脈反虛，病在外者，脈宜浮虛，則表病易痊，今脈反濇堅，是皆難治之證，猶脈之反四時也。】

【`張志聰`曰：夫天地有四時之寒暑，而人之氣血，有浮大沉瘦之陰陽。即受病之脈氣，亦有外內虛實之相應，是以脈不應病者，命曰反四時也。】

人以水穀為本，故人絕水穀則死，脈無胃氣亦死。所謂無胃氣者，但得真臟脈，不得胃氣也。所謂脈不得胃氣者，肝不弦，腎不石也。

【`王冰`曰：不弦不石，皆謂不微似也。】

【`馬蒔`曰：此言五臟以胃氣為本，而胃氣以水穀為本，是無水穀者無胃氣，無胃氣者，真臟之脈見也。即如肝脈當弦而不弦，腎脈當石而不石之類。】

【`張志聰`曰：此言五臟元真之氣，亦皆胃腑水穀之所生也。五臟者皆稟氣于胃，胃氣者水穀之所資生，故人以水穀為本，胃絕水殺則死，脈無胃氣亦死也。所謂無胃氣者，真臟脈見而不得微和之氣也。又非惟微和之為胃氣也，即真臟之脈，亦胃氣之所生也。故曰臟氣者，不能自致于手太陰，必因于胃氣乃至于手太陰也。故五臟各以其時自為，而至于手太陰者。春為弦，夏為鉤，秋為毛，冬為石，皆得胃氣而為之也。故曰脈不得胃氣者，肝不弦，腎不石也。是以前章論四時之脈得胃氣之和者，命曰平人。後章論五臟之真，亦四時以胃氣為本也。】

太陽脈至，洪大以長。少陽脈至，乍數乍疏，乍短乍長。陽明脈至，浮大而短。

【`王冰`曰：洪大以長者，氣盛故然爾。《扁鵲陰陽脈法》云：太陽之脈，洪大以長，其來浮于筋上，動搖九分，三月四月甲子王。呂廣云：太陽王五月六月，其氣大盛。故其脈洪大而長也。乍數乍疏，乍短乍長者，以氣有暢有末暢也。《扁鵠陰陽法》云：少陽之脈，乍小乍大，乍長乍短，動搖六分，王十一月甲子夜半，正月二月甲子王。呂廣云：少陽王正月二月，其氣尚微。故其脈來，進退無常。浮大而短者，殺氣滿盛也。呂廣云：陽明王三月四月，其氣始萌末盛。故其脈來，浮大而短。《扁鵠陰陽脈法》云：少陽之脈緊細，動搖六分，王五月甲子日中，七月八月王。太陰之脈，緊細以長，乘于筋上，動搖九分，九月十月甲子王。厥陰之脈，沉短以緊，動搖三分，十一月十二月甲手王。】

【`馬蒔`曰：此舉三陽之脈而言之，正見脈貴順四時也。按《難經》之意，以為得第三甲子太陽王，歲有閏，月有大小，大約四五六月也，其氣大盛，其候大熱，故脈之至也，既洪且大，又見其長。蓋洪大而長，皆陽脈也，而陽之甚聖，故純見陽脈而無陰脈者如此。得第一甲子少陽王大約在十一二正月也，其氣尚微，其候當寒，故脈之至也，乍數乍疏，乍短乍長。蓋長數為陽，疏短為陰，而陽之初生，故陽脈雖乍至，而猶未離乎陰脈者如此。得第二甲子陽明王，大約在正二三月也，其氣始萌未盛，其候始暄，故脈之至也，既浮且大，又見其短。蓋浮大為陽，短則為陰，而陽氧方壯，故陽脈盛而陰脈微者如此。此則《難經》之與《內經》相同者。《難經》又云：太陰之至，緊大而長。少陰之至，緊細而微。厥陰之至，沉短而敦。其意以為得第四甲子太陰之氣王，大約在五六七月也，其氧承夏餘陽，陰氣始至，其候暑溫，故脈之至也，緊大而長。蓋緊為陰脈，大者長者為陽脈，而陰之初生，故陰脈微而陽脈盛者如此。得第五甲子少陰王，大約在七八九月也。陽氣衰微，陰氣漸盛，其候清涼，故脈之至也，緊細而微。蓋緊細與微，皆陰脈也，而陰之方盛，故陰脈之全見者如此。得第六甲子厥陰王，大約在十月十一二月也，陰氣極盛，其候寒凝，故其脈之來也，沉短而軟。蓋沉短而敦，陰脈之極也，而陰之正盛，故陰脈之甚重者如此。此則《內經》之所遺，而《難經》之所備，其必有所本也。】

【`張志聰`曰：此言陽明胃氣不獨行于五臟，而亦行氣于三陽也。夫脾與胃以膜相連耳，是以胃氣之行于五臟者，由脾氣之轉輸，故太陰為之行氣于三陰。陽明者表也，五臟六腑之海也，亦為之行氣于三陽，是以臟腑各因其經而受氣于陽明焉。故太陽之洪大，陽氣之盛也，少陽之乍忽，初生之象也，陽明之浮大而短者，兩陽合明，陽盛而間于二陽之間也。此三陽之氣，亦胃腑之所生也。】

夫平心脈來，累累如連珠，如循琅玕，曰心平。夏以胃氣為本。病心脈來，喘喘連屬，其中微曲，曰心病。死心脈來，前曲後居，如操帶鉤，曰心死。

【`王冰`曰：琅玕，珠類，言脈滿而盛，微似珠形之中手也。脈有胃氣，則累累而微似連珠也。】

【`馬蒔`曰：上文第五節至第九節，論五臟乎脈、病脈、死脈既已悉矣，而此下五節又詳喻之，此一節則自心經而言之也。夏胃微鉤為平脈，平心脈來，累累如連珠，如循琅玕，曰心平，蓋脈滿而盛，來如連珠，按之如循琅玕，乃來盛去衰，有鉤而且和之義，所以謂之平也。夏以胃氣為本，故取其鉤而且和也。鉤多胃少曰心病，病心脈來，喘喘連屬，其中微曲，曰心病，蓋其來如喘，又喘而連屬，且中手而偃曲，則有鉤多胃少之義，所以謂之病也。但鉤無胃曰死，而心脈來前曲後居，如操帶鉤，曰心死。蓋前雖似曲，而後則居然不動，如操執帶鉤，則全無和意，所以謂之死也。】

【`張志聰`曰：此言臟真之脈，四時以胃氣為本也。累累如連珠者，滑利如珠，連綿相貫，心臟和平之象也。琅玕美石之似珠者，取其溫潤而柔滑也。此臟真之脈柔耎更和平者，得四時之胃氣也。前節以四時胃氣資於臟真，故曰春胃微弦，夏胃微鉤。此節以五臟之真得四時胃氣，故曰平心脈來。夏以胃氣為本，乎肺脈來，秋以胃氣為本，是以脈象之少有不同也。蓋弦鉤毛石者，臟真主氣象也。如連珠如榆莢者，臟真之體象也。喘喘，急疾貌。喘喘連屬，心氣不安也。曲者鉤之象，其中微曲，心氣虛也，故當主心病。曲而不動，如操帶鉤，無如珠生動之象矣。楊元如曰：前論四時之氣生五臟，故肝而心，心而脾，序四時之相生。此論五臟之真合四時，　故心而肺，肺而肝，序五行之相制，制則生化也。】

平肺脈來，厭厭聶聶，如落榆莢，曰肺平。秋以胃氣為本。病肺脈來，不上不下，如循鷄羽，曰肺病。死肺脈來，如物之浮，如風吹毛，曰肺死。

【`王冰`曰：厭厭聶聶，如落榆莢，浮薄而虛也。脈有胃氣，則微似榆莢之輕虛，不上不下，如循鷄羽，中央堅而兩旁虛也。如物之浮，瞥瞥然如風吹毛也。】

【`馬蒔`曰：此即肺經之平脈、病脈、死脈而喻之也。秋胃微毛曰平，平肺脈來，厭厭聶聶，如落榆莢，曰肺平。蓋厭厭聶聶者，恬靜之意，榆莢非甚粗大，而如落榆莢，則有輕虛以浮之意，故謂之平也。秋以胃氣為本，故取其毛而且和也。毛多胃少曰肺病，病肺脈來，不上不下，如循雞羽，曰肺病。蓋雞羽者，輕虛之物也，不上不下，如循雞羽，則雞羽兩旁雖虛，而中央頓有堅意所以謂之病也。但毛無胃曰死，死肺脈來，如物之浮，如風吹毛，曰肺死，蓋如物之浮，而如風吹毛，則毛而全無胃氣，所以謂之死。】

【`張志聰`曰：厭厭，安靜貌。聶聶，輕小也。如榆莢者，輕薄而中不虛，蓋肺脈雖主收降輕虛之象，而資生於脾土，是以有如榆莢之輕而中不虛也。不上不下，往來濇滯也，如循雞羽，較之榆莢，更屬輕虛其中，又不得生我之土象，而反有賊我之木體，故主肺病。如物之浮，虛無根也，如風吹毛，散亂劇也。】

平肝脈來，軟弱招招，如揭長竿末梢，曰肝平。春以胃氣為本。病肝脈來，盈實而滑，如循長竿，曰肝病。死肝脈來，急益勁，如新張弓弦，曰肝死。 【 軟，輭同。】

【`王冰`曰：如竿末梢，言長軟也。脈有胃氣，乃長軟如竿之末梢矣。長而不軟，故若循竿。勁，謂勁強，急之甚也。】

【`馬蒔`曰：此即肝經之平脈、病脈、死脈而喻之也。春胃微弦曰平。平肝脈來，軟弱招招如揭長竿末梢門肝平。招招然長竿末梢，最為軟弱，揭之則似弦而甚和，所以謂之平也。春以胃氣為本，故取其弦而且和也。弦多胃少曰肝病。病肝脈來，盈實而滑，如循長竿，曰肝病。蓋盈實而滑，似有堅意，而長竿如循末梢，則弦而不和，所以謂之病也。但弦無胃曰死。死肝脈來，急益勁，如新張弓弦，曰肝死，蓋急而益勁，如弓弦新張，是全無胃氣而不和，所以謂之死也。】

【`張志聰`曰：軟弱，初生柔和之氣也。以手相呼曰招，招招乍起乍伏之象，形容其初生之脈象也。長竿梢末，長而軟也，此皆本于胃氣，故臟真之脈，得以柔軟和平，盈實則非軟弱招招之象矣。如循長竿，非若梢末之軟弱矣。滑脈如珠，弦長帶滑，如竿之有節矣。辨脈篇曰：累累如循長竿者，名陰結也。此肝氣病而阻結也。急益勁，如新張弓弦，強勁之劇，胃氣絕也。】

平脾脈來，和柔相離，如雞踐地，曰脾平。長夏以胃氣為本。病脾脈來，實而盈數，如雞舉足，曰脾病。死脾脈來，銳堅如烏之喙，如鳥之距，如屋之漏，如水之流，曰脾死。

【`王冰`曰：和柔相離，如雖踐地，言脈來動數相離，緩急和而調，若胃少，故脈實急矣。舉足，謂如雞足之舉也。烏喙鳥距，言銳堅也。水流屋漏，言其至也。水流謂平至不鼓，屋漏謂時動復住。】

【`馬蒔`曰：此即脾經之平脈病脈死脈而喻之也。長夏胃微耎弱曰平，平脾脈來，和柔相離，如雞踐地，曰脾平。蓋雞之踐地，至和而柔，所以謂之平也。正以長夏以胃氣為奉，故取其弱而且和也。弱多胃少曰脾病，病脾脈來，實而盈數，如雞舉足，日脾病。蓋如雖舉足，雖為和緩，而實盈且數，則少和意，所以謂之病也。但弱無胃曰死，死脾脈來，銳而且堅，是弱而不和也，如鳥之喙，其喙不靜，如鳥之距，其距必前，如屋之漏，其勢必間，如水之流，其勢不及，所以謂之死也。】

【`張志聰`曰：和柔，中土柔和之氣也。相離，時一代也。蓋脾為孤臟中央土以貫四旁，故柔和之中而有相離之代散也。雞足有四爪，踐地極和緩，形容脾上之灌溉四臟，有如雞之踐地和緩而四散也。實而盈數，阜實而無柔和之氣也。如雞舉足，拳而收斂，不能灌溉于四臟也。如鳥之喙者，堅止而無柔和相離之象也。如鳥之距者，較雞舉足更拳急也。如屋之漏者，點滴稀疏而不能灌溉也。如水之流者，濕上之氣四散也。蓋言脾主中和之氣，如太過不及之甚者，皆為死脈也。】

平腎脈來，喘喘累累，如鉤，按之而堅，曰腎平。冬以胃氣為本。病腎脈來，如引葛，按之益堅，曰腎病。死腎脈來，發如奪索，辟辟如彈石，曰腎死。辟，音劈。

【`王冰`曰：喘喘累累，如鉤，按之而堅，謂如心脈而鉤按之小堅爾。胃少則不按亦堅也。形如引葛，言不按且堅，明按之則尤甚也。發如奪索，猶蛇之走，辟辟如彈石，言促而又堅也。】

【`馬蒔`曰：此即腎經之平脈、病脈、死脈而喻之也。冬胃微石曰平，脈沉而滑，喘喘累累如鉤，按之而堅，曰腎平。蓋石沉于水，靜而不動，喘喘累累，按之而堅，所以謂之平也。石多胃少曰腎病，病腎脈來，如引葛，按之益堅，曰腎病。蓋葛根若附而引之不絕，按之大堅，則石而不和，所以謂之病也。但石無胃曰死，死腎脈來，發如奪索，辟辟如彈石，曰腎死。蓋發如奪索，辟如彈石，則全無沉意，是全無胃氣，所以謂之死也。】

【`張志聰`曰：喘喘累累，沉石生動之象也。如鉤者，浮而中空，水之體也。按之堅者，石之象也。如葛如索者，木象也。蓋沉石者腎之本體，如引葛而按之益堅，是腎氣不藏而外泄矣。如奪索者，較引葛更堅勁矣。如彈石者，無喘累生動之氣，腎之死象也。`莫子晉`曰：鉤，乃心之脈也。心脈如循琅玕，腎脈如鉤者，心腎水火之氣，互相交濟者也。】


# 玉機真臟
★ 素問·玉機真臟論篇第十九

【`馬蒔`曰：第六節有曰，名曰玉機，內又論真臟脈，故名篇。】

黃帝問曰：春脈如弦，何如而弦？
岐伯對曰：春脈者，肝也，東方木也，萬物之所以始生也。故其氣來，軟弱輕虛而滑，端直以長，故曰弦。反比者病。
帝曰：何如而反？
岐伯曰：其氣來實而強，此謂太過，病在外。其氣來不實而微，此謂不及，病在中。
帝曰：春脈太過與不及，其病皆何如？
岐伯曰：太過則令人善忘，忽忽眩冒而巔疾；其不及則令人智痛引背，下則兩脇胠滿。
帝曰：善。 【 胠，去魚切。】

【`王冰`曰：弦者，端直而長，狀如弦也。越人云：春脈弦者，東方木也，萬物始生，未有枝葉，故其脈來濡弱而長。反，謂反常平之候。夫氣餘則病形於外，氣少則病在於中也。呂廣云：實強者，陽氣盛也。少陽當微弱，今更實強，謂之太過。陽處表，故令病在外。厥陰之氣養於筋，其脈弦，今更虛微，故曰不及。陰虛中，故令病在內。忽忽，不爽也。眩，謂目眩，視如轉包。冒，謂冒悶也。胠，脅也。忘，當作怒。《靈樞》曰：肝氣實則怒。肝厥陰脈，自足而上入毛中，又上貫鬲，布脅肋，循喉嚨之後，上入頏顙上出額，與督脈會於巔，故病如是。】

【`馬蒔`曰：此言五臟有應時之脈，其有所反者，必有所病，而此一節，則先舉肝經以言之也。春時東方屬木，萬物始生，肝亦主木，故脈有始生之義，脈端直以長，其狀似弓弦而輕虛而滑，則弦而和也。上盛者邪必盛，故曰病在外。其氣來不實而微，此謂不及，病當在內。蓋肝自大敦上行章門、期門，故胷內作痛，而引及於背下，則兩胠脅中，亦皆脹滿，由在內正氣虛，故為不及之疾有如是也。正以痛與滿在內，故曰病在內。】

【`張志聰`曰：春弦夏鉤，秋毛冬石，臟真之神也。此篇言真臟之脈，資生於胃，輸稟於脾，合於四時，行於五臟，五臟相通，移皆有次，如璇璣玉衡，轉而不回者也。如五臟有病，則逆傳其所勝，至其所不勝則死。有為風寒外乘，亦逆傳所勝而死者，有為五志內傷，交相乘傳而死者，有春得肺脈，夏得腎脈，真臟之神為所不勝之氣乘之者，皆奇恒之為病也。故曰，奇恒者，言奇病也。所謂奇者，言奇病不得以四時死也。恒者，得以四時死也。是以岐伯對曰：春脈者肝也。言春時之脈，肝臟主氣，而合於東方之木，如萬物之始生，故其氣來，軟弱輕虛而滑，端直以長，蓋以臟真之氣而合於四時，非四時之氣，而為五臟之順逆也。自[玉版]篇至此，凡五篇皆辨脈理之微妙，而各有不同，學者宜潛心體會，而詳悉其旨焉。實而強者，盈實而如循長竿也。不實而微，無端長之體也。言五臟之神氣由中而外，環轉不息，如氣盛強，乃外出之太過，如氣不足，則衰微而在中。太過不及，皆臟真之氣，不得其和平而為病也。夫五臟之脈，行氣於其所生，受氣於所生之母，肝行氣於心，受氣於腎，春脈太過，則氣並於上，經曰：氣並於上，亂而喜忘。氣上盛而與督脈會於巔，故眩冒而巔疾也。《金匱要略》曰：胷痛引背，陽虛而陰弦故也。蓋春木之陽，生於腎水之陰，陰氣虛寒，以致生陽不足，故胷痛引背也。脅胠，乃肝腎之部分，生氣虛而不能外達，故逆滿於中也。】

夏脈如鉤，何如而鉤？
岐伯曰：夏脈者心也，南方火也，萬物之所以盛長也，故其氣來盛去衰，故曰鉤，反比者病。
帝曰：何如而反？
岐伯曰：其氣來盛去亦盛，此謂太過，病在外；其氣來不盛，去反盛，此謂不及，病在中。
帝曰：夏脈太過與不及，其病皆何如？
岐伯曰：太過則令人身熱而膚痛，為浸淫；其不及則令人煩心，上見欬唾，下為氣泄。
帝曰：善。 【 長，上聲】

【`王冰`曰：鉤者言其脈來盛去衰，如鉤之曲也。越人云：夏脈鉤者，南方火也。萬物之所盛，垂枝布葉，皆下曲如鉤，故其脈來疾去遲。呂廣云：陽盛故來疾，陰虛故去遲。脈從下上至寸口，疾還尺中，遲也，其脈來盛去盛，是陽之盛也。心氣有餘，是謂太過。心少陰脈起於心中，出屬心係，下鬲絡小腸，又從心系卻上肺，故心太過，則身熱膚痛，而浸淫流布於形分；不及則心煩，上見欬唾，下為氣泄。】

【`馬蒔`曰：此言心經有應時之脈，其有所反者，必有所病也。夏時南方屬火，萬物盛長，心亦主火，故脈有盛長之義。】

【`張志聰`曰：心脈通於夏，氣如火之發焰，如物之盛長，其氣惟外出，故脈來盛而去悠，有如鉤象，其本有力而肥，其環轉則秒而微也。來盛者，盛長之本氣也；去亦盛者，太過於外也。來不盛者，盛長之氣衰於內也；去反盛者，根本虛而末反盛也。身熱膚痛者，心火太過，而淫氣於外也。浸淫，膚受之瘡，火熱盛也。其不及則反逆於內，上熏肺而為欬唾，下走腹而為氣泄矣。矢心氣逆則為噫，虛逆之氣，不上出而為噫，則下行而為氣泄。氣泄者，得後與氣快然如衰也。】

秋脈如浮，何如而浮？
岐伯曰：秋脈者肺也，西方金也，萬物之所以收成也，故其氣來輕虛以浮，來急去散，故曰浮。反此者病。
帝曰：何如而反？
岐伯曰：其氣來毛而中央堅，兩旁虛，此謂太過，病在外；其氣來毛而微，此謂不及，病在中。
帝曰：秋脈太過與不及，其病皆何如？
岐伯曰：太過則令人逆氣而背痛，慍慍然；其不及則令人喘，呼吸少氣而欽，上氣見血，下聞病音。
帝曰：善。

【`王冰`曰：脈來輕虛曰浮，來急以陽未沉下，去散以陰氣上升也。越人云：秋脈毛者，西方金也。萬物之所終，草木華葉皆秋而落，其枝獨在若毫毛也。其脈來輕虛以浮曰毛，肺手太陰脈起於中焦，下絡大腸，還循胃口，上鬲屬肺，從肺系橫出腋下，循臑內為欬，主喘息，故氣盛則肩背痛，氣逆不及則喘息變易，呼吸少氣而欬，上氣見血也。下聞病音，謂喘息則肺中有聲也。】

【`馬蒔`曰：此言肺經有應時之脈，其有所反者，必有所病也。秋時西方屬金，萬物收藏，肺亦主金，故肺有收成之義，其脈來輕虛以浮，來雖似急而去則散，又非前來盛去不盛之比也。若與此相反，則其脈氣之來如毛，而中央則堅，兩旁如虛，此為太過，病當在外，令人氣逆而背痛，及慍慍然不舒暢也。其脈氣之來如毛，而毛又至微，此謂不及，病當在內，令人作喘，其呼吸之氣皆少，而發之為欬，在上則氣逆而見血，在下則肺中有喘息之音也。】

【`張志聰`曰：秋氣降收，外虛內實，內實故脈來急，外虛故浮而散也。如榆莢而兩旁虛，中央實，此肺之平脈，堅則為太過矣。毛而微，是中央兩旁皆虛，此所生之母氣不足，而致肺氣更衰微也。肺主周身之氣，太過則反逆於外，而為背痛，肺之俞在肩背也。經曰：氣並於肺則憂。其不及則令人氣虛而喘，呼吸少氣而欬，虛氣上逆，則血隨而上行，虛氣下逆，則聞呻吟之病音，蓋肺主氣而司呼吸開闔，其太過則盛逆於外，其不及則虛逆於內也。】

【`楊元如`曰：諸急為寒，陰氣漸來，故脈來急，陽氣漸去，故去散也。】

冬脈如營，何如而營？
岐伯曰：冬脈者腎也，北方水也，萬物之所以合藏也，故其氣來沉以搏，故曰營。反此者病。
帝曰：何如而反？
岐伯曰：其氣來如彈石者，此謂太過，病在外，其去如數者，此謂不及，病在中。
帝曰：冬脈太過與不及，其病皆何如？
岐伯曰：太過則令人解㑊，脊脈痛而少氣，不欲言；其不及則令人心懸如病饑，䏚中清，脊中痛，少腹滿，小便變。
帝曰：善。 【 數，上聲。解，同懈。䏚，音渺。】

【`王冰`曰：營者，脈沈而深如營動也。其氣來沈以搏，言沈而搏擊於手也。越人云：冬脈石者，北方水也。萬物之所藏，盛冬之時，水凝如石，故其脈來沉濡而滑，故曰石。腎少陰脈，自股內後廉，貫脊屬腎，絡膀胱，其直行者，從腎上貫肝鬲，入肺中，循喉嚨俠舌本，其支別者，從肺出絡心，注胷中，故病如是也。䏚者，季脅之下，俠脊兩旁空軟處也。腎外當䏚，故䏚中清冷也。】

【`馬蒔`曰：此言腎經有應時之脈，其有所反者，必有所病也。冬時北方屬水，萬物合藏，腎亦主水，故脈有合藏之義，其氣來沉矣，而沉中帶搏，所謂沈濡而滑，謂之曰營。營者，如將之守營內而不出也。若與此相反，則氣來如石之彈，此謂太過，病當在外，令人熱不熱，寒不寒，壯不壯，弱不弱，而病成解㑊，脊脈甚痛而元氣衰少，不欲言語。其脈氣之去，如數物然，此為不及，病當在內，令人心中虛懸，如病饑餓，其䏚中甚清冷，脊中則甚痛，少腹則脹滿，小便則變色也。】

【`張志聰`曰：營，居也，言冬氣之安居於內，如萬物之所以合藏也。沉而搏者，沉而有石也，如彈石者，石而強也。腎為生氣之原，數則為虛，生氣不足也。腎為生氣之原，而主閉藏，太遇則氣外泄而根本反傷，故為懈惰。少氣，生陽之氣不足，故脊中痛。心主言而發原於腎，根氣傷故不欲言也。其不及則心腎水火之氣，不能交濟，故令人心懸如病饑，腎之生陽不足，故䏚中冷也。腎合膀胱，腎虛而不能施化，故小便變而少腹滿也。】

帝曰：四時之序，逆從之變異也，然脾脈獨何主？
岐伯曰：脾脈者土也，孤臟以灌四旁者也。
帝曰：然則脾善惡可得見之乎？
岐伯曰：善者不可得見，惡者可見。
帝曰：惡者何如可見？
岐伯曰：其來如水之流者，此謂太過，病在外；如烏之喙者，此謂不及，病在中。
帝曰：夫子言脾為孤臟，中央土，以灌四旁，其太過與不及，其病皆何如？
岐伯曰：太過則令人四肢不舉，其不及則令人九竅不通，名曰**重強**。 【 重強之重，平聲。】

【`王冰`曰：脈春弦夏鉤，秋浮冬營，為逆順之變見異狀也。主謂主時月。灌四旁，謂脾納水穀，化津液，溉灌肝心肺腎。不正主四時，故謂孤臟。其不正主時而寄王於四季，故善不可見，惡可見也。以主四肢，故病四肢不舉。脾為孤臟以灌四旁，今病則五臟不和，故九竅不通也。《八十一難經》曰：五臟不和，則九竅不通。重，謂臟氣重疊。強，謂氣不和順。】

【`馬蒔`曰：此舉脾經之脈，灌乎四臟，其有惡與善、反者亦必有所病也。四臟循四時之序曰從，其有過與不及而為諸病曰逆，從逆之變異，故有如上文所言也。然脾脈於四時屬土，以孤臟而灌於四臟之中，方脾之無病，其有功於四臟，日常如是，雖有其善，不可得而見，及脾之有病，則四臟亦隨以病，其惡遂可得而見也。故其來如水之流，脾氣降而下也，此謂太過，病當在外，令人四肢不舉，以脾主四肢也。其來如烏之喙，脾氣濇而傷也，此謂不及，病當在中，令人九竅不通。夫脾不和平，固為強矣，則九竅不通，則病邪方盛，名曰重強，此皆脾之惡者可見也。】

【`張志聰`曰：總結上文而言臟真之氣，合於四時，有升降浮沉之序，如逆其順序和平之氣，則有變異之病矣。然四時之脈，上合四臟，而脾臟之脈各王四季月十八日，不得獨主於時，故為孤臟。脾灌四臟，四臟受脾之氣，而各見其善，是善在四臟，而不自見其善耳。如水之流者，灌溉太過也。如烏之喙者，黔喙之屬艮止而不行也。脾為濕上，太過故令四肢不舉。經曰：五臟不和則九竅不通。脾氣不足，則五臟之氣皆不和矣。夫胃為陽土而氣強，脾為陰土而氣弱，脾弱而不得稟水穀之氣，則胃氣益強，故名曰重強。蓋言脾氣虛而不能為胃行其津液者，胃強脾弱，臟腑之剛柔不和也。】

帝瞿然而起，再拜而稽首曰：善。吾得脈之大要，天下至數，五色脈變，揆度奇恆，道在於一，神轉不回，回則不轉，乃失其機。至數之要，迫近以微，著之玉版，藏之臟腑，每旦讀之，名曰玉機。

【`王冰`曰：言以太過不及而一貫之，揆度奇恆皆通也。五氣循環，不愆時敘，是為神氣流轉不回，若卻行衰王，反天之常氣，是則卻回而不轉，卻回不轉，乃失生氣之機矣。迫，切也，得至數之要道，則應用切近以微妙也。著之玉版，故以為名，而為玉版生氣之機。】

【`張志聰`曰：此言五臟受氣於胃，一以貫通，次序環轉，如璇璣五衡，合之玉版，乃揆度奇恆之大要也。至數者，五脈之至數也，蓋天地之間，六合之內，不離於五，人亦應之，故曰天下至數。五色脈變，揆度奇恆，道在於一，一者五臟之神，轉而不回，如逆回則失其旋轉之機矣。五臟相通，陰陽並合，脈之至數，迫近以微，著之玉版者，有格有序也。藏之臟腑者，陰陽雌雄之相應也。每旦讀之者，血氣未亂也。名曰玉機者，如璇璣玉衡也。以上論真臟之神，五臟相通，外內環轉，如太過不及，則病若回而不轉，乃矢其機而死矣。】

五臟受氣於其所生，傳之於其所勝，氣舍於其所生，死於其所不勝。病之且死，必先傳行，至其所不勝，病乃死，此言氣之逆行也，故死。肝受氣於心，傳之於脾，氣舍於腎，至肺而死。心受氣於脾，傳之於肺，氣舍於肝，至腎而死。脾受氣於肺，傳之於腎，氣舍於心，至肝而死。肺受氣於腎，傳之於肝，氣舍於脾，至心而死。腎受氣於肝傳之於心，氣舍於肺，至脾而死。此皆逆死也。一日一夜五分之，此所以占死生之早暮也。

【`王冰`曰：受氣所生者，謂受病氣於己之所生者也。傳所勝者，謂傳於己之所剋者也。氣舍所生者，謂舍於生己者也。死所不勝者，謂死於剋己者之分位也。所傳不順，故必死焉。肝死於肺，位秋庚辛，餘四臟倣此。然朝主甲乙，晝主丙丁，四季土主戊己，晡主庚辛，夜主壬癸，由此死生之早暮可知也。】

【`馬蒔`曰：此言五臟之病氣，有所受，有所傳，有所舍，有所死，始之於我所生，而終之於剋我者也。受氣者，受病氣也。凡五臟之病，以子病方盛，反乘其母，故母受病氣於其所生也，即肝受氣於其心之類。自此而病氣漸盛，輾轉相剋，傳之於其所勝，乃我之所剋者也，即肝來剋脾之類。所傳者，又傳之於所勝，則彼不勝者，乃生我者也，病氣從茲而益盛，已舍居於此臟矣，即脾往剋腎，而腎本生肝，故肝之病氣，舍於其腎之類。又自是而傳之於其所勝，即腎來剋心，心來剋肺，肺又來剋肝，則肝至是而死矣。蓋凡病之至死，必先傳之至其所不勝而死，此皆五臟相剋，乃為氣之逆行也，故至於死。試以肝經言之。心經有病來乘其母，則肝之病氣，受之於心，肝木剋土則傳之於脾，脾土赳水則氣舍於腎，腎水剋火則又傳之於心，心火剋金則又傳之於肺，故曰至肺而死，蓋以肝剋於肺也。由此推之，則肝之受氣在心，心之受氣在脾，脾之受氣在肺，肺之受氣在腎，腎之受氣在肝，皆以母而受之於所生之子也。肝之所傳在脾，心之所傳在肺，脾之所傳在腎，肺之所傳在肝，腎之所傳在心，皆傳於己之所勝者也。肝之所舍在腎，心之所舍在肝，脾之所舍在心，肺之所舍在脾，腎之所舍在肺，皆舍於生己者也。肝之所死在肺，心之所死在腎，脾之所死在肝，肺之所死在心，腎之所死在脾，皆死於所不勝者也。此皆氣逆而剋，必至於死，吾又以一日一夜，計五分而分之，豈特以歲而論？如肝死在秋，以日而論，如肝死庚辛之類也。故朝主甲乙，晝主丙了，四季主戊己，辰戌丑未時，日晡主庚辛，夜主壬癸，今肝至肺而死，則其死在日晡時也。心至腎而死，則其死在壬癸時也。脾至肝而死，則其死在甲乙時也。肺至心而死，則其死在丙丁時也。腎至脾而死，則其死在戊己及辰戌丑未時也。此所以占死生之早暮也。】

【`張志聰`曰：此言五臟之氣逆回，失其旋轉之機而死也。[平脈]篇曰：水行乘金，火行乘木，名曰逆。金行乘水，木行乘火，名曰順。蓋神轉而不回者，母行乘子也，回則不轉者，子行乘母也。五臟受氣於所生之子，而反舍氣於所生之母，是生氣之逆行也。傳之於其所勝，是剋賊相傳也。是以至其所不勝而死，此皆氣之逆行故也。如肝受氣於心，而肝氣反舍於腎，則腎氣盛，腎氣盛則火氣衰，火氣衰則金無所畏而傷肝，所謂舍氣於其所生，死於其所不勝也。病之且死，必先傳行，言必先剋賊相傳，而後病至其所不勝而後死，故當先治其未病焉。《金匱要略》曰：上工治未病者何也？師曰：夫治未病者，見肝之病，知肝傳脾，當允實脾，四季脾王不受邪，即勿補之。中工不曉相傳，見肝之病，不解實脾，惟治肝也。夫肝之病，補用酸，助用焦苦，蓋用甘味之藥調之。酸入肝，焦苦入心，甘入脾，脾能傷腎，腎氣微弱則水不行，水不行則心火氣盛而傷肺，肺受傷則金氣不行，金氣不行則肝氣盛而肝自愈，此治肝補脾之要妙也。肝虛則用此法，實則不可用之。經曰：虛虛實實，補不足，損有餘，是其義也。餘臟準此。所謂病之且死，必先傳行，上工能治其未病，則不至於死矣。復申明五臟之氣，逆傳至其所不勝而死。昧旦主甲乙，晝主丙丁，日昃主戊己，暮主庚辛，夜主壬癸，一日一夜而五分之。如真臟脈見，至肺而死，死於薄暮；至腎而死，死於中夜；至肝而死，死於昧旦；至心而死，死於日中，至脾而死，死於日昃，此所以占死生之早暮也。夫逆傳至死，有三歲、有六歲，有三月、有六月，有三日、有六日，當知日之早暮，亦有三時有六時也。】

黃帝曰：五臟相通，移皆有次，五臟有病，則各傳其所勝，不治。法三月，若六月，若三日，若六日，傳五臟而當死，是順傳所勝之次。故曰：別於陽者，知病從來；別於陰者，知死生之期。言知至其所困而死。

【`王冰`曰：此以上文逆傳而死，故言是逆傳所勝之次。三月者，謂一臟氣之遷移。六月者，謂至其所勝之位。三日者，三陽之數以合日也；六日者，謂兼三陰以數之爾。[熱]論曰：傷寒一日巨陽受，二日陽明受，三日少陽受，四日太陰受，五日少陰受，六日厥陰受。則此義也。能別三陰三陽之候，則知中風邪氣之所不勝矣。困，謂至所不勝也。上文曰，死於其所不勝是也。】

【`馬蒔`曰：此帝承上文而言逆傳者，固至其所勝而死，而有順傳者，亦至其所困而死也。逆傳者，如卜文所言是也。順傳者，如[熱]論謂：一日巨陽受之，二日陽明受之，三日少陽受之，四日太陰受之、五日少陰受之，六日厥陰受之。又如[陰陽類]論以太陽為三陽，陽明為二陽，少陽為一陽，太陰為三陰，少陰為二陰，厥陰為一陰。而自表至裏，故謂之順傳也。然[熱]論止論外感，而由下文三月六月三日六日觀之，則月與日同，不但傷寒為然，凡內傷外感，皆有順傳之義。帝問由仁文而觀，則五臟本相通者也，故逆行而栘，皆有次第。凡五臟有病，皆各傳其所勝者如此，有等順傳所勝之次，亦至於死，非法所能治者。試觀前三月病在陽經，則至六月在陰經之盡；前三日病在陽經，則至六日在陰經之盡。傳至五臟已周，而其病當死，是乃由三陽、二陽、一陽，三陰、二陰、一陰，順傳所勝之次也。故曰，別於陽經者，知病從來，從何陽經而至此也；別於陰經者，知死生之期，即[陰陽應象]論所謂：其次治六腑者，未必至死，而其次治五臟者，誠半死半生也，故可以知死生之期。是何也？至於陰經，則至其所困而死故耳。】

【`張志聰`曰：此總結上文而言五臟相通，有順傳之次序，如逆傳其所勝者，蓋因其病而逆之也。然逆傳所勝之死，有時而有月有日也。如見肝之病，中工不曉傳脾而不治，則脾傳之腎，腎傳之心，心傳之肺，法三月而傳之所勝之次，則死矣。假如心病而欲傳之肺，時值秋三月，而金旺不受邪，法當六月而傳之所勝之次，則死矣，所謂法三月，若六月也。如傳於值死之月，假如肝病傳脾，而戊日受之，真臟之脈見，則當庚日而死，己日受之，則當辛日而死，此法當三日而死也。如甲乙日受之，真臟脈見，亦當死於庚辛，此法當六日而死，所謂若三日若六日也。五臟相傳而當死者，是順傳所勝之次，如甲乙肝木受病，順傳至庚辛而死，丙丁心火受病，順傳至壬癸而死，戊己脾土受病，復傳至甲乙而死，故日順傳所勝之次而死也。此五臟逆傳，而知死之月死之日死之時也。別於陽者，下文所謂風寒之邪，從皮毛陽分而入，故別於陽者，知病所從來。五臟為陰，知五臟逆傳而死者，即此所謂肝病傳脾，至肺而死，脾病傳腎，至肝而死，故別於陰者，知至所困而死也。】

是故風者，百病之長也。今風寒客於人，使人毫毛畢直，皮膚閉而為熱，當是之時，可汗而發也。或痹不仁，腫痛，當是之時，可湯熨及火灸，刺而去之。弗治，病人舍於肺，名日肺痹，發欬上氣。弗治，肺即傳而行之肝，病名曰**肝痹**，一名日厥，脅痛出食，當是之時，可按若刺耳。弗治，肝傳之脾，病名日脾風，發癉，腹中熱，煩心，出黃，當此之時，可按可藥可浴。弗治，脾傳之腎，病名日疝瘕，少腹冤熱而痛，出白，一名曰**蠱**，當此之時，可按可藥。弗治，腎傳之心，病筋脈相引而急，病名曰**瘈**，當此之時，可灸可藥。弗治，滿十日法當死。腎因傳之心，心即復反傳而行之肺，發寒熱，法當三歲死，此病之次也。 【 長，上聲。瘈，尺制切。】

【`王冰`曰：百病之長，言先百病而有之。客謂客止於人形。風擊皮膚，寒勝腠理，故毫毛畢直，元府閉密而熱生也。邪在皮毛，故可汗泄。[陰陽應象]大論曰：善治者，治皮毛。此之謂也。熱中血氣，則𤸷痹不仁；寒氣傷形，故為痛。[陰陽應象]大論云：寒傷形，熱傷氣，氣傷痛，形傷腫。是也。湯熨火灸刺，皆能釋散寒邪，宣揚正氣。弗治，則邪入諸陰病而為痹，故入於肺，名曰肺痹。[宣明五氣]論曰：邪入於陽則狂，邪入於陰則痹。肺在變動為軟，欬則氣上，故曰上氣也。肺金伐木，氣下入肝，故曰弗治行之肝也。肝氣通膽，膽善為怒，怒者氣逆，故一名厥也。肝厥陰脈，從少腹屬肝絡膽，上貫鬲，布脅肋，循喉嚨之後，上入頏顙，故脅痛，而食人腹則出，故曰出食。肝氣應風木勝脾土，土受風氣，故曰脾風，蓋為風氣通肝而為名也。脾之為病，善發黃癉，脾太陰脈，入腹屬脾，絡胃，上鬲俠咽，連舌本，散舌下，其支別者，復從胃別上鬲注心中，故腹中熱而煩心，出黃色於便瀉之所也。腎少陰脈，自股內後廉，貫脊屬腎，絡膀胱，故少腹冤熱而痛，溲出白液也。冤熱內結，消鑠脂肉，如蠱之食，日內損削，故一名日蠱。腎不足則水不生，水不生則筋燥急，故相引也。陰氣內弱，陽氣外燔，筋脈受熱而自跳掣，故名曰瘈，至心而氣極，弗治，滿十日法當死矣。若腎傳之心，心不受病，即而復反，傳與肺金，肺已再傷，故寒熱也。三歲者，肺至腎一歲，腎至肝一歲，肝至心一歲，火又乘肺，故云三歲死。病次，謂傳勝之次第。】

【`馬蒔`曰：此亦言五臟病傳之次，亦自其相剋者而言之也。風寒客於人，正以邪從外來，如客之至，故不曰感而曰客，使人毫毛盡直，皮膚受之，則閉而為熱，當是之時，可汗而發。漸至為𤸷痹，為痛癢，不知為腫為痛，此時可用湯熨灸刺等法以去之，即上文可汗而發也。弗治則為肺痹之證，蓋邪入於陰，則病必為痹，而肺主皮毛，故為肺痹，肺變動則為欬也。弗治，則金來剋木，乃傳之肝，名曰肝痹，一名曰厥。脅痛，蓋肝之經絡皆在脅也，食入即出，木來侮土之漸也，當是之時，可按可刺。弗治，則木來剋土，乃傳之脾，名曰脾風，發為癉熱也。腹中亦熱，心中必煩，表裏皆熱也。其所出者，黃色，黃者上也，亦主熱也，當此之時，可按可藥可浴。弗冶，則土來剋水，乃傳之腎，病名曰疝瘕，腎之經絡在少腹，故少腹煩冤作熱而痛，其所溲出者白液也。如蟲之食物內損，故一名曰蠱，當此之時，可按可藥。弗治，則水來剋火，乃傳之心，其病筋脈相引而急，病名曰瘈，當此之時，可灸可藥。弗治，則心不宜受病，今既受病，則滿十日，法當死也。若腎傳於心之時，其心不受，病即復反傳於肺，則病不在心，不必以十日為期也。但肺金再傷，宜發寒熱，法當延至三歲而死。蓋肺至腎一歲，腎至肝一歲，肝至心一歲，火又乘肺，故云三歲死也。由第七節至此觀之，則病傳之次有三：一則如肝受病氣於心，傳之於脾，病氣舍於其腎，傳至於肺而死，謂之逆傳之次也，一則三月若六月，三日若六日，由三陽以至一陰，自外而內，謂之順傳之次也，一則如此節始感於風，成為肺痺，而五臟相剋，漸至於死，亦謂之逆傳之次也，特死期有不同耳。】

【`張志聰`曰：此復言外因之邪，亦逆傳於所勝而死。風為陽邪，傷人陽氣。為百病之長者，言四時八方之邪風，雖從陽分而入，而善行數變，乃為他病。氣主皮毛，風寒之邪，始傷陽氣，故使人毫毛畢直。太陽之氣，主表而主開，病則反閉而為熱矣。言風寒之邪，始傷表陽之時，可發汗而愈也。氣傷痛，形傷腫，痹不仁而腫痛者，氣傷而病及於形也，如在皮腠氣分者，可用湯熨，在經絡血分者，可灸刺而去之。皮毛者肺之合，邪在皮毛，弗以汗解，則邪氣乃從其合矣。夫皮膚氣分為陽，五臟為陰。病在陽者名曰風，病在陰者名曰痹。病舍於肺，名肺痹也。邪閉於肺，故欬而上氣。失而弗治，肺即傳其所勝而行之肝，病名曰肝痹。厥者逆也，脅乃肝之分，逆於脅下而為痛，故一名厥。脅痛，蓋言痹乃厥逆之痛證也。食氣入胃，散精於肝，肝氣逆，故食反出也。按者，按摩導引也。木鬱欲達，故可按而導之。肝主血，故若可刺也。所謂肺痹肝痹者，非病在肝肺，乃在肝肺之分耳，失而弗治，肝因傳之脾，病名曰脾風，蓋肝乃風木之邪，賊傷脾土，故名脾風，風淫濕土而成熟，故濕熱而發癉也。濕熱之氣，上蒸於心則煩心，火熱下淫則溺黃，蓋熱在中土，而變及於上下也。夫病在形身者，可按可浴，病在內者可藥，發癉，濕熱發於外也，腹中熱煩心出黃，熱在內也，是以當此之時，可按可藥可浴而治之。在脾弗治，則土邪乘腎，病名疝瘕，邪聚下焦，故少腹冤熱而痛，溲出淫濁也。蠱者，言其陰邪居下，而壞事之極也。心主血脈而屬火，火熱盛則筋脈燥縮而手足拘急也，當此危邪之證，尚可灸可藥，言不可以其危篤而棄之也。矢而弗治，滿十日法當死，五傳已周，當盡十干而死矣。心主神明而多不受邪，如腎傳之心，心不受邪則反傳之肺，是從肺而再傳矣，邪復出於皮膚絡脈之間，陰陽氣血相乘，是以發往來之寒熱，法當至三歲而死。蓋心不受邪而復傳，故又有三年之入，此邪病復傳之次第也。夫瘕痹之病，不即傳行，而亦不即速死。是初傳而死者，法當三歲。如心不受邪而復再傳者，是又當三歲矣，所謂若三歲若六歲也。夫病發於五臟之陰者，若三月若六月，若三日若六日；病發於五臟之陽者，若三歲若六歲。所謂其生五，其數三，是五臟之氣生於五行，而終於三數，三而兩之，則為六數矣。】

然其卒發者，不必治於傳，或其傳化有不以次。不以次入者，憂恐悲喜怒，令不得以其次，故令人有大病矣。因而喜大虛則腎氣乘矣，怒則肝氣乘矣，悲則肺氣乘矣，恐則脾氣乘矣，憂則心氣乘矣，此其道也。故病有五，五五二十五變，及其傳化。傳，乘之名也。 【 卒，音猝。令，平聲。】

【`王冰`曰：其卒發者，不必依傳之次，故不必以傳治之。憂恐悲喜怒，發無常分，觸遇則發，故令病氣亦不次而生。喜則心氣移於肺，心氣不守，故腎氣乘矣。怒則氣逆，故肝氣乘脾。悲則肺氣移肝，肝氣受邪，故肺氣乘矣。恐則傷腎，移於心，腎氣不守，故脾氣乘矣。憂則肝氣移於脾，肝氣不守，故心氣乘矣。精氣並於心則喜，並於肺則悲，並於腎則恐，並於肝則憂，此其不次之常道也。然五臟相並而各五之，五而乘之，則二十五變也。然其變化以勝相傳，傳而不次，變化多端，言傳者何？相乘之異名爾。】

【`馬蒔`曰：此言病有猝時暴發而為大病者，不必以次而入，故不必治其相傳之次也。上文所言者，乃傳化以次，此則不以其次，因一時五志驟傷，使人不得以其次也。喜者心之志也，惟心氣大虛，則腎氣乘之，心之所以大病也。怒者肝之志也，惟脾氣大虛，則肝氣乘之，脾之所以大病也。悲者肺之志也，惟肝氣大虛，則肺氣乘之，肝之所以大病也。恐者腎之志也，惟腎氣大虛，則脾氣乘之，腎之所以大病也。憂與悲同，亦肺之志也，惟肺氣大虛，則心氣乘之，肺之所以大病也。或以有餘而乘彼，或以不足而受乘，皆乘所不勝，此其不以次而入之道也。故每臟之病有五，凡五五二十有五，皆以五臟之互相傳化，如上節所云及五臟之互相傳乘，與本節所云其名目不同有如此者。但上節所云者以外感，而此節所云者以內傷也。】

【`張志聰`曰：卒發者，即仲景《傷寒論》之中風、傷寒卒病，三陰三陽之氣，一時寒熱交作，氣脈不通，與病形臟之傳邪而為瘕痺之證者不同，故不必以病傳之法治之。風則傷衛，寒則傷營，營衛內陷，臟氣逆傳，而五臟相移，亦皆有次，設不以次入者，此因五志內傷，故令不得以次相傳，致令人有大病矣。肝當作肺，肺當作肝，悲當作思。矢喜為心志，喜大則傷心。如外因於邪，始傷皮毛，內舍於肺，肺因傳之肝，肝傳之脾，脾傳之腎，其間因而喜大則心氣虛而腎氣乘於心矣，怒則肝氣傷而肺氣乘於肝矣，思則脾氣傷而肝氣乘於脾矣，恐則腎氣傷而脾氣乘於腎矣，憂則肺氣傷而心氣乘於肺矣。如一臟虛而受乘即相傳之五臟，故病有五。五臟有五變及其傳化，則五五有二十五變矣。如喜大而腎氣乘心，心即傳之肺，肺傳之肝，肝傳之脾，脾傳之腎，是五臟傳化，亦各乘其所勝，故曰傳者乘之名也。】

大骨枯藳，大肉陷下，胷中氣滿，喘息不便，其氣動形，期六月死。真臟脈見，乃予之期日。大骨枯藳，大肉陷下，胷中氣滿，喘息不便，內痛引肩項，期一月死。真臟見，乃予之期日。大骨枯藁，大肉陷下，胷中氣滿，喘息不便，內痛引肩項，身熱脫肉破䐃，真臟見，十日之內死。大骨枯藁，大肉陷下，肩髓內消，動作益衰，真喊未見，期一歲死，見其真臟，乃予之期日。大骨枯藁，大肉陷下，胷中氣滿，腹內痛，心中不便，肩項身熱，破䐃脫肉，目眶陷，真臟見，目不見人，立死。其見人者，至其所不勝之時則死。

【`王冰`曰：皮膚乾著，骨間肉陷，謂大骨枯藁，大肉陷下也。諸附骨際及空窳處，亦同其類。胷中氣滿，喘息不便，肺無主也。肺司治節，氣息由之，其氣動形，為無氣相接，故聳舉肩背，以遠求報氣矣。夫如是皆形臟已敗，神臟亦傷，見是證者，期後一百八十日內死矣。候見真臟之脈，乃與死日之期爾。真臟脈診，《下經》備矣，此肺之臟也。火精外出，陽氣上燔，金受火災，故內痛引肩項，如是者期後三十日內死，此心之臟也。陰氣微弱，陽氣內燔，故身熱。䐃者肉之標，脾主肉，故肉如脫盡，䐃如破敗也。見斯證者，期後三百日內死。䐃，謂肘膝後肉如塊者，此脾之臟也。肩髓內消，謂缺盆深也。衰於動作，謂交接漸微。以餘臟尚全，故期後三百六十五日內死，此腎之臟也。木生其火，肝氣通心脈，抵少腹，上布脅肋，循喉嚨之後，上入頏顙，故腹痛，心中不便，肩項身熱，破䐃脫肉也。肝主目，故目眶陷，及不見人，立死也。不勝之時，謂於庚辛之月。此肝之臟也。】

【`馬蒔`曰：此舉諸證漸盛者，必以真臟脈見，乃期其所死之日時也。大骨者，即[生氣通天]論之所謂高骨也。大肉者，臀肉也。大骨大內之榮枯肥瘦，可以驗諸骨肉也。大骨枯藁，腎之衰也，大肉陷下，脾之衰也，胷中氣滿，喘息不便，其氣動形，上盛下虛，肺之衰也。三經漸衰，肝心末及，期半歲之內當死，必其有五臟之真脈來見，乃與之期所死之日矣。大骨枯藁，大肉陷下，胷中氣滿，喘息不便，腎脾肺三經衰矣。心內作痛而上引，肩項亦因以痛，則心經亦衰，期一月之內當死，必其有五臟之真脈來見，乃與之期所死之日耳。大骨枯藳，大肉陷下，胷中氣滿，喘息不便，內痛引肩項，則腎脾肺心衰矣。身加發熱，諸肉皆脫，䐃肉已破，䐃者肉之分理也，則脾經更衰，而又五臟真脈來見，則十日之內當死矣。大骨枯藳，大肉陷下，腎脾已衰，而肩髓內消，動作益衰，則腎臟尤衰，餘證尚未盡具，其真臟之脈未見，期一歲之內當死。若五臟之真脈來見，乃與之期所死之日也。大骨枯藳，大肉陷下，胷中氣滿，腹內作痛，心中不便，肩項與身皆熱，其䐃破肉脫，腎脾肺心衰矣。而目眶下陷，真臟脈見，目不見人，是肝經已衰，而五臟俱已竭也，其人立死。幸而目猶見人，至其所不勝者之時則死。如肝死於日晡申酉之時，即前一日一夜五分之之謂也。】

【`張志聰`曰：此復申明五志內傷，亦各傳其所勝，察其形證，審其臟脈，而知死生之期也。夫氣血發原於腎，生於胃，而輸於脾，回則不轉而無相生之機，是以大骨枯藳，大肉陷下，而令人有大病也。大骨，兩臂兩腿之骨，大肉即兩臂兩腿之肉。蓋腎主骨而脾胃主肌肉四肢也。夫胃氣之資養於五臟者，宗氣也。宗氣積於胷中，從虛里之大絡，貫於十二經脈，經脈逆行，故胃中氣滿，陽明氣厥，故喘息不便。其氣動形者，心病欲傳於肺，肺主氣，故氣盛而呼吸動形也。期以六月死者，心始傳肺，肺傳肝，肝傳脾，脾傳腎而後死，故有六月之久。真臟脈見，堅而搏，如循薏苡子纍纍然，予之期日者，當死於壬癸日之中夜，此言心病至腎而死也。內痛者，肺受其傷，肺之俞在肩背，故痛引肩項也。肝病而已傳及於所勝之臟，故當期以本月之內而死也。真臟脈見，如循刀刃責責然，如按琴瑟絃，予之期日，當死於庚辛日之薄暮也，此言肝病至肺而死也。肺病，故痛引肩背，傳及於心，故身熱也。夫心主血而生於腎臟之精血，氣盛則充膚熱肉，心腎傷而精血衰，故日脫肉破䐃。真臟脈見，大而虛，如羽毛中人膚，病傳於心，故期以十日之內死。蓋心不受邪，故死之速也。此言肺病至心而死也。脾主為胃行其津液，津液者，淖澤注於骨，補益腦髓。脾病而津液不行，故肩髓先內消也。肩髓者，大椎之骨髓，上會於腦，是以項骨傾者，死不治也。脾主四肢，脾病則四肢懈惰，故動作益衰。真臟來見者，如水之流，如烏之喙。脾土王於四時，脾氣灌於四臟，故雖有真臟來見，尚期有一歲之久，蓋以四時五臟之氣，終而後死也。期死之月，見其真臟之乍數乍疏，乃與之期日，謂當死於甲乙之昧旦也。此言脾病而終於一歲也。本經曰：腎病者大小腹痛，腎傳之心，故心中不便，心傳之肺，肺傳之肝，故肩項身熱，肝傳之脾，故目眶陷也。真臟脈見，搏而絕，如指彈石，辟辟然。如目不見人，腎之精氣已絕，故立死，其見人者，餘氣未盡，至所不勝之時而死，謂當死於日昃也。夫腎為生氣之原，生氣絕於下，故死之更速也。此言腎病而死於脾也。】

急虛身中卒至，五臟絕閉，脈道不通，氣不往來，譬於墮溺，不可為期。其脈絕不來，若人一息五六至，其形肉不脫，真臟雖不見，猶死也。 【 中，去聲。卒，音猝。按馬註，一息作一呼為妥。】

【`王冰`曰：此言五臟相移，傳其不勝，則可待真臟脈見，乃與死日之期。卒急虛邪，中於身內，則五臟絕閉，脈道不通，氣不往來，譬於墮墜沒溺，不可與為死日之期也。脈絕不來，或一息五六至，是皆急虛卒至之脈。】

【`馬蒔`曰：此承上文而言有等急虛中邪者易死，不可拘前證與前脈也。以言其勢則急，以言其人則虛，而此身猝然中邪，致使五臟閉絕，脈道不通，諸經之氣不能往來，譬之墮溺水中，立時死亡，不可以日期必之也。其脈或絕而不來，或有一呼五六至，則一吸亦五六至，是一息有十二至，皆絕魂脈也。脈之太過不及雖有不同，而皆為死脈，故雖形肉不脫，真臟脈雖不見，其人亦必死也，豈可拘於上文所期之日時哉？】

【`張志聰`曰：此言卒發者不必治其傳也。夫邪氣勝者，精氣虛，風寒之邪，卒中於身，精氣一時虛奪，故急虛也。此病三陰三陽之氣，而不病於有形，故五臟之氣，一時絕閉，脈道一時不通，而氣不往來，譬若墮溺，乃倉卒一時之病，而生死亦在於時日之間，與風寒之病形臟，弗治而為肺痹，弗治而傳之肝，肝傳之脾，脾傳之腎，腎傳之心。期以三歲六歲死者，不相同也，故不可以為期。然倉卒之病，非但不可為期，併不待形肉脫而真臟見也。脈絕不來，生氣絕於內也。一息五六至，邪氣盛於外也。此邪氣盛而正氣絕，不必真臟見而猶死也。】

真肝脈至，中外急如循刀刃責責然，如按琴瑟絃，色青白不澤，毛折乃死。真心脈至，堅而搏，如循薏苡子累累然，色赤黑不澤，毛折乃死。真肺脈至，大而虛，如以毛羽中人膚，色白赤不澤，毛折乃死。真腎脈至，搏而絕，如指彈石辟辟然，色黑黃不澤，毛折乃死。真脾脈至，弱而乍數乍疏，色黃青不澤，毛折乃死。諸真臟脈見者，皆死不治也。 【 折，音舌，去聲。辟，音劈。數，音朔。】

【`楊上善`曰：無餘物和雜，故名真也。五臟之氣，皆胃氣和之，不得獨用。如至剛不得獨用，獨用則折，和柔用之即固也。五臟之氣，和於胃氣，即得長生，若真獨見必死。欲知五臟真見為死，和胃為生者，於寸口診即可知。見者如絃，是肝脈也。微絃為平和。微絃謂二分胃氣，一分絃氣，俱動為微絃，三分並是絃而無胃，謂為見真臟。餘四臟準此。】

【`馬蒔`曰：此即真臟脈而擬之，又當驗其氣色皮毛而決其死也。真肝脈至，如循刀刃之形，責責然可畏也；又如琴瑟之絃至急。蓋脈不微絃，非脈來軟弱輕虛而滑端直以長之本體，乃但絃而無胃者也。色雖見青，而白來剋之，不復潤澤，金剋木也；其毛已折，元氣敗也，故曰死。真心脈至，堅而搏，如循薏苡子，殊累累然。是脈不微鉤，非來盛去衰之奉體，乃但鉤而無胃者也。色雖見赤，而黑來剋之。不復潤澤，水剋火也；其毛已折，元氣敗也，故曰死。真肺脈至，大而虛，過於盛也，如以毛羽中人膚，浮而無著也，蓋脈不微浮，非輕虛以浮來急去散之本體，乃但浮而無胃者也。色雖見白，而赤來乘之，不復潤澤，火剋金也；其毛已折，元氣敗也，故曰死。真腎脈至，搏擊而絕，如指彈石，殊辟辟然，是脈不微沉，非沉以博之本體，乃但沉而無胃者也。色雖見黑，而黃來剋之，不復潤澤，土剋水也；其毛已折，元氣敗也，故曰死。真脾脈至，雖云軟弱而乍數乍疏，是如水之流，如烏之喙，非和柔相離，如鷄踐地之本體，乃但弱而無胃者也。色雖見黃，而青來剋之，不復潤澤，木剋土也；其毛已折，元氣敗也，故曰死。】

【`張志聰`曰：此審別真臟之脈象，乃可予之期日也。如循刀刃，如按琴瑟絃，肝木之象也；如薏苡子，如彈石，心腎之象也，皆堅勁之極，而無柔和之氣也。乍數乍疏，欲灌不能，脾氣欲絕之象也。如羽毛中人膚，肺氣虛散之象也。蓋堅勁虛散，皆不得胃氣之中和，人無胃氣則死矣。色青白不澤，赤黑不澤，皆兼剋賊所勝之色，色生於血，脈氣將絕，故不澤也。夫脈氣流經，經氣歸於肺，肺朝百脈，輸精於皮毛，毛脈合精而後行氣與臟俯，是臟腑之氣欲絕，而毛必折焦也。《靈樞經》曰：血獨盛則淡滲皮膚，生毫毛。又曰：經脈空虛，血氣弱枯，腸胃㒤辟，皮膚薄著，毛腠夭焦，予之死期。是皮毛夭折者，血氣先絕也。】

黃帝曰：見真臟曰死，何也？
岐伯曰：五臟者，皆稟氣於胃。胃者，五臟之本也。臟氣者，不能自致於手太陰，必因於胃氣，乃至於手太陰也，故五臟各以其時自為而至於手太陰也。故邪氣勝者，精氣衰也。故病甚者，胃氣不能與之俱至於手太陰，故真臟之氣獨見。獨見者，病勝臟也，故曰死。
帝曰：善。

【`王冰`曰：胃為水榖之海，故五臟稟焉。平人之常，稟氣於胃，胃氣者，平入之常氣，故臟氣因胃，乃能至於手太陰也。自為者，自為其狀至於手太陰也。真臟之氣獨見，是所謂脈無胃氣也。[平人氣象]論曰：人無胃氣曰逆，逆者死。】

【`馬蒔`曰：此承上文而言無胃氣者，乃真臟脈也。脈必始於手太陰肺經，而後行之於諸經，又必有胃氣，而後五臟之氣，始會於手太陰肺經，故五臟各以其所屬之時，而借胃氣以至於手太陰肺經也。彼邪氣勝者，正氣必衰，安得有胃氣以至於手太陰？但見各臟之真臟脈獨見耳。此其病氣勝於臟氣，所以至於死也。】

【`張志聰`曰：五臟之氣，皆胃腑水穀之所資生，故胃為五臟之本。手太陰者，兩脈口也。臟氣者，五臟之精氣也。五臟之氣，必因於胃氣，乃至於手太陰也。又非惟微和之為胃氣也，即五臟之絃鉤毛石，各以其時，自為其象，而至於手太陰者，皆胃氣之所資生。故邪氣勝者，五臟之精氣已衰，而不能為絃鉤毛石之象矣，故令人有大病，而病甚者，胃氣絕而真臟見，真臟見者，病氣勝而臟氣絕也。】

黃帝曰：凡治病察其形氣色澤，脈之盛衰，病之新故，乃治之，無後其時。形氣相得，謂之可治。色澤以浮，謂之易已。脈從四時，謂之可治。脈弱以滑，是有胃氣，命曰易治，取之以時。形氣相失，謂之難治。色夭不澤，謂之難已。脈實以堅，謂之益甚。脈逆四時，為不可治。必察四難，而明告之。 【 易，俱去聲。】

【`王冰`曰：無後其時者，言必先時而取之也。氣盛形盛，氣虛形虛，是謂相得。若氣色浮潤，血氣相營，故易已。其脈春絃夏鉤，秋浮冬營，謂順四時，故可治。取之以時者，候可取之時而取之，則萬舉萬全，當以四時血氣所在而為療爾。形盛氣虛，氣盛形虛，皆相失也。夭謂不明而惡，不澤謂枯燥。脈實以堅，是邪氣盛，故益甚也。脈逆四時，為不可治，以氣逆也。形氣相失四句，是謂四難，此四難粗之所易語，工之所難為。】

【`馬蒔`曰：此言凡治病者，必察形氣色脈而決其生死也。形氣色脈四者，其間有氣盛形盛氣虛形虛，謂之相得，其病可治，蓋氣盛形盛之氣，主邪氣言，而氣虛形虛之氣，主正氣言，其形則形體也。若形盛氣虛，氣盛形虛，謂之相失，則難治矣。蓋形盛氣虛之氣，主正氣言，而氣盛形虛之氣，主邪氣言，所以曰難治也。色浮而澤，血氣相榮，其病易已，若色夭而晦，枯燥不澤，則難已矣。脈之絃鉤毛石，順於四時，共病可治，若沉濇浮大，逆於四時，則為不可治矣。脈弱以滑，是有胃氣，又必分時以取之，其病易治，若脈實以堅是無胃氣，則病為益甚。此四者未易明辨，謂之四難，必察此而明告病人可也。】

【`張志聰`曰：帝以伯所言之五臟乘傳，有淺有深，而胃氣不資，有虛有絕，故當察其形氣色脈，治病者宜急治之無後其時，而致於死不治也。形氣相得，病之新也。色澤以浮，乘逆淺也。脈從四時者，五臟各以其時自為而至於手太陰也。脈弱以滑者，胃氣能於之俱至於手太陰也。察此四易，當急治之而無後其時。取之以時者，春刺散俞，夏刺絡俞，秋刺皮膚，冬刺俞竅也。形氣相失，病之久也。色夭不澤，乘傳深也。脈實以堅，無胃氣也。脈逆四時，剋賊勝也。察此四難，而明告其病者焉。】

所謂逆四時者，春得肺脈，夏得腎脈，秋得心脈，冬得脾脈。其至皆懸絕沉濇者，命曰逆四時。未有臟形，於春夏而脈沉濇，秋冬而脈浮大，名曰**逆四時**也。

【`王冰`曰：懸絕，謂如懸物之絕去也。未有。謂未有臟脈之形狀也。】

【`馬蒔`曰：此舉脈逆四時者而申言之也。所謂脈逆四時者，春得肺脈，金剋木也；夏得腎脈，水剋火也；秋得心脈，火剋金也；冬得脾脈，土剋水也。四脈之至皆懸絕沉濇，是無胃氣，命曰逆四時也。此皆析而言之耳。又嘗統而言之，大凡春夏陽氣漸上，脈宜絃洪而反沉濇，秋冬陽氣漸下，脈宜沉濇而反浮大，此謂逆四時之脈也。】

【`張志聰`曰：春得肺脈，夏得腎脈者，臟精衰而所不勝乘之也。其至皆懸絕沉濇者，無胃氣之資生也。夫五臟各以其時自為而至於手太陰者，臟真之神氣也。如未有絃鉤毛石之象形，而升降浮沉之氣不可逆，蓋氣順則脈順，氣逆則脈逆，脈隨氣行者也。】

病熱脈靜，泄而脈大，脫血而脈實，病在中脈實堅，病在外脈不實堅者，皆難治。

【`王冰`曰：皆難治者，以其與證不相應也。】

【`馬蒔`曰：此舉脈與證反者，而決其為難治也。熱病宜洪大，而反沉靜，後泄脈宜靜而反脈大，脫血宜沉而反脈實。病在中者，脈不當虛，然亦不可太實而堅，今日實堅，則邪氣在內未已也。病在外者，脈不宜濇堅，今曰實堅，則邪氣在外方盛，皆謂之難治也。】

【`張志聰`曰：脈病不相應者，病勝臟也，故皆難治。】

黃帝曰：余聞虛實以決死生，願聞其情。
岐伯曰：五實死，五虛死。
帝曰：願聞五實五虛。
岐伯曰：脈盛，皮熱，腹脹，前後不通，悶瞀，此謂五實。脈細，皮寒，氣少，泄利前後，飲食不入，此謂五虛。
帝曰：其時有生者何也？
岐伯曰：漿粥入胃，泄注止則虛者活，身汗得後利則實者活，此其候也。 【 瞀，音茂。】

【`王冰`曰：五實謂五臟之實，五虛謂五臟之虛，實謂邪氣盛實，然脈盛，心也；皮熱，肺也；腹脹，脾也；前後不通，腎也；悶瞀，肝也。虛謂真氣不足也，然脈細，心也；皮寒，肺也；氣少，肝也；瀉利前後，腎也；飲食不入，脾也。】

【`馬蒔`曰：此言五實為邪氣有餘，五虛為正氣不足，皆為死。而正氣復，則虛者可生，邪氣去，則實者亦可生也。五臟有邪，五邪各實，所以曰死，然使身汗而邪從外散，後利而邪從下行，則五實漸去，實者亦有可活也。五臟各虛，所以曰死。然使漿粥入胃，胃氣漸復，瀉利漸止，正氣不瀉，則五虛漸補，虛者亦有可活也。以理推之，五實自外感而言，五虛自內傷而言，然必五實五虛各備，方可曰死，而虛實止見一證，未可以輕決也。】

【`張志聰`曰：實者謂邪氣實，虛者謂正氣虛。心主脈，脈盛，心氣實也。肺主皮毛，皮熱，肺氣實也。脾主腹，腹脹，脾氣實也。腎開竅於二陰，前後不通，腎氣實也。瞀，目不明也。肝開竅於目，悶瞀，肝氣實也。脈細心氣虛也。皮寒，肺氣虛也。肝主春生之氣，氣少，肝氣虛也。泄利前後，腎氣虛也。飲食不入，脾氣虛也。蓋邪之所凑，其正必虛，是以邪氣盛者死，正氣虛者亦死也。五臟之氣，皆由胃氣之所資生，漿粥入胃，泄注止，胃氣復也。身汗，外實之邪從表散也。得後利，裏實之邪從下出也。此言卒發之病而有死有生也。】


# 三部九候
★ 素問·三部九候論篇第二十

【`馬蒔`曰：中有三部九候等法，故名篇。】

黃帝問曰：余聞九鋮於夫子，眾多博大，不可勝數。余願聞要道以屬子孫，傳之後世，著之骨髓，藏之肝肺，歃血而受，不敢妄泄，令合天道，必有終始，上應天光星辰歷紀，下副四時五行，貴賤更互，冬陰夏陽，以人應之奈何？願聞其方！
岐伯對曰：妙乎哉問也！此天地之至數。 【 首數字上聲，末去聲。屬、囑同。令，平聲。】

【`王冰`曰：歷紀謂日月行歷於天，二十八宿三百六十五度之分紀也。言以人形血氣榮衛周流，合時候之遷移，應日月之行道，然斗極旋運，黃赤道差，冬時日依黃道近南，故陰多。夏時日依黃道近北，故陽盛。夫四時五行之氣以王者為貴，相者為賤也。道貫精微，故云妙問。至數，謂至極之數也。】

【`張志聰`曰：此論九鍼九候之道。夫天地之大，數始於一而終於九，聖人明天地之數，一而九之，故立九野，九而九之，九九八十一，以起黃鐘數焉。鍼應其數。一者天也，天者陽也，肺應天為五臟六腑之華蓋。皮者肺之合也，人之陽也。二者地也，人之所以應土者肉也。三者人也，人之所以生成者血脈也。四者時也，時者四時八風之氣也。五者音也，音者冬夏之分，分於子午，陰與陽別，寒與熱爭，兩氣相搏也。六者律也，律者調陰陽四時，合於十二經脈也。七者星也，星者人之七竅也。八者風也，風者人之股肱，八節八正之虛風，八風之邪，舍於骨節腠理之間也。九者野也。野者人之節解，皮膚之間也。此天地之至數，上應天光星辰歷紀，下副四時五行，中合人之九臟九竅三部九候也。貴賤更互者，四時五行之氣，以王為貴而相為賤也。冬陰夏陽者，下文所謂沉細懸絕為陰，主冬，躁盛喘數為陽，主夏也。帝言九鍼之道，以通其意於《鍼經》，今願聞簡要之道，是以伯答三部九候之法。】

帝曰：願聞天地之至數，合於人形，血氣通，決死生，為之奈何？
岐伯曰：天地之至數，始於一，終於九焉。一者天，二者地，三者人。因而三之，三三者九，以應九野。故人有三部，部有三候，以決死生，以處百病，以調虛實而除邪疾。

【`王冰`曰：九，奇數也，故天地之數，斯為極矣。三部者，言身之上中下部，非謂寸関尺也。三部之內，經隧由之，故察候存亡，悉因於是。鍼之補瀉，邪疾可除也。】

【`張志聰`曰：始於一，終於九者，天之數也。曰天地之至數者，言天包乎地，地氣通於天也。一者，奇也，陽也，故應天。二者，偶也，陰也，故應地。三者，參也，故應人。因三才而三之，則為九，以應九野。九野者，九州分野，上應天之二十八宿也。人有三部，部有三候者，三而成天，三而成地，三而成人也。決死生者，觀其形氣，別其陰陽，調其血脈，察其腑臟，以知死生之期也。處百病者，表裏陰陽寒熱虛實之為病也。調虛實者，實則瀉之，虛則補之也。除邪疾者，去血脈除邪風也。】

帝曰：何謂三部？
岐伯曰：有下部，有中部，有上部。部各有三候，三候者，有天、有地、有人也。必指而導之，乃以為真。上部天，兩額之動脈；上部地，兩頰之動脈；上部人，耳前之動脈。中部天，手太陰也；中部地，手陽明也；中部人，手少陰也。下部天，足厥陰也；下部地，足少陰也；下部人，足太陰也。故下部之天以候肝，地以候腎，人以候脾胃之氣。
帝曰：中部之候奈何？
岐伯曰：亦有天，亦有地，亦有人。天以候肺，地以候胷中之氣，人以候心。
帝曰：上部以何候之？
岐伯曰：亦有天，亦有地，亦有人。天以候頭角之氣，地以候口齒之氣，人以候耳目之氣。三部者各有天，各有地，各有人。三而成天，三而成地。三而成人，三而三之，合則為九，九分為九野，九野為九臟，故神臟五，形臟四，合為九臟。五臟已敗，其色必夭，夭必死矣。

【`王冰`曰：指而導之乃以為真，言必當諮受於師也。[徵四失]論曰：受師不卒，妄作雜術，謬言為道，更名自功，妄用砭石，後遺身咎。此其誡也。下部之天以候肝，足厥陰脈行其中也。地以候腎，足少陰脈行其中也。人以候脾胃之氣，足太陰脈行其中也。脾臟與胃以膜相連，故以候脾兼胃也。中部之天以候肺，手太陰脈當其處也。地以候胷中之氣，手陽明脈當其處也。經云：腸胃同候。故以候胷中也。人以候心，手少陰脈當其處也。上部之天，位在頭角之分，故以候頭角之氣，上部之地，位近口齒，故以候之，上部之人，位當耳前，脈抵於目外眥，故以候之。所謂神臟者，肝藏魂，心藏神，脾藏意，肺藏魄，腎藏志也。以其皆神氣居之，故云神臟也。所謂形臟者，如氣外張虛而不屈，含藏於物，故云形臟也。所謂形臟四者，一頭角、二耳目、三口齒、四胷中也。夭，謂死色，異常之候也。色者神之旗，臟者神之舍，故神去則臟敗，臟敗色見異常之候，故死也。】

【`馬蒔`曰：此詳論人必有三部，各部有三候，而合為九臟，應於九野，所以為天地之至數也。上部有天、有地、有人。天者兩額之動脈，即下文天以候頭角之氣，此脈在額兩旁瞳子髎、聽會等處，數應於指，足少陽脈氣所行也。地者兩頰之動脈，即下文地以候口齒之氣，此脈在鼻孔下兩旁，近於巨髎之分，動應於指，足陽明脈氣所行也。人者耳前之動脈，即下文人以候耳目之氣，此脈在耳前陷者中絲竹空、和髎等處，動應於指，手少陽脈氣所行也。凡此者，皆所以候之於頭面，故謂之上部也。中部有天、有地、有人。天者，手太陰肺經也，即下文天以候肺之謂，脈在掌後寸口中，是謂經渠，動應於指，即手太陰脈氣所行也。地者，手陽明大腸經也，即下文地以候胷中之氣，此脈在手大指次指岐骨間合谷之分，動應於指，手陽明脈氣所行也。人者，手少陰心經也，即下文人以候心之謂，此脈在掌後銳骨之端，神門之分，動應於指，即手少陰脈氣所行也。凡此者皆所以候之於手，故謂之中部也。下部有天、有地、有人，天者，足厥陰肝經也，即下文下部之天以候肝，此脈在毛際外羊矢下一寸半五裏之分，臥而取之，動應於指，即足厥陰脈氣所行也。女子取太衝，在足大指本節後二寸陷中。地者，足少陰腎經也，即下文地以候腎，此脈在足內踝後跟骨上陷中太谿之分，動應於指，即足少陰脈氣所行也。人者足太陰脾經也，即下文人以候脾胃之氣，此脈在魚腹上越筋間直五里下箕門之分，動應於指，即足太陰脈氣所行也。凡此者皆所以候之於足，故謂之下部也。頭手足，分上中下為三部矣，而三部之中，又各有天地人，合則為九，所以應九野，而九野正合於吾身之九臟，故人有九臟，地有九野，乃天地之至數有如此者。五臟已敗，則其色必夭，夭者異於常候也，其人死矣。】

【`張志聰`曰：夫人生於地，懸命於天，天地合氣命之曰人，是以一身之中有三部，一部之中而各有天地人。不知三部者，陰陽不別，天地不分，以實為虛，以邪為真，絕人長命，予人夭殃，故必捫循三部九候之盛虛而調之，乃以為刺法之真。足太陽為諸陽主氣，故主上部天，二陽之氣而主土，故為上部地，心主血而小腸為之，使人之所以生成者血脈也，故主上部人，此陽氣之在上也。朱永年所謂天主氣，足太陽為諸陽主氣也；地應肉，足陽明胃土之主肌肉也，人主血脈，手太陽與少陰相為表裏是也。五臟之應天者肺，然臟為陰，故主中部天。陽明居中土，故主中部地。三以應人，人主血脈，心藏血脈之氣，故主中部人。厥陰為陰中之少陽，主春生之氣，故主下部天。腎為牝臟而居下，故主下部地。脾為陰臟而居中，故主下部人。下部之天以候肝，地以候腎，人以候脾胃之氣者，是以下部之三候，以候膈下之三神臟焉。肺屬金，主氣，故中部天以候肺。心主血脈而居肺之下，故人以候心。胷中，膻中也，宗氣之所聚也。宗氣者，陽明水穀之所資生，故地以候胷中之氣。此以中部之三候，以候膈上之二神臟，中土之二形臟焉。太陽為諸陽主氣，其經脈上額交巔，會於腦，出於項，故天以候頭角之氣。足陽明之氣，胃腑之所生也，其經脈起於鼻交頞中，上入齒中，還出俠口，環脣下，故地以候口齒之氣。手太陽者，少陰心臟之腑也，其經脈上目銳眥，入耳中為聽宮，故人以候耳目之氣。此以膺喉頭首以候上部三形臟焉。蓋陽臟之氣在上也。九野者，言身形之應九野也。左足應立春，左脅應春分，左手應立夏，膺喉頭首應夏至，右手應立秋，右脅應秋分，右足應立冬，腰尻下竅應冬至，六腑膈下三臟應中州。凡此九者，以候臟腑陰陽之氣，故九野為九臟，蓋以身形應九野，九野而合九臟，九臟外通九竅，九野外合九州，而皆通乎天氣，是以兼三才而三之，合為九九之數。《下經》云：人生有形，不離陰陽，天地合氣，列為九野，分為四時。即此義也。夫五味入口，藏於腸胃，味有所藏，以養五氣，氣和而生，津液相成，神乃自生，是五臟之神，由腸胃津液之所生也。胃主化水穀之津液，大腸主津，小腸主液，膀胱者津液之所藏，故以四腑為形臟，而人之陰陽氣血肌肉經脈，皆由此九臟之所生。五臟之神氣，由形臟之資生；五色之外榮，由五臟之所發。此以九臟九候之氣，而復歸重於五臟之神氣焉。】

帝曰：以候奈何？
岐伯曰：必先度其形之肥瘦，以調其氣之虛實。實則瀉之，虛則補之。必先去其血脈，而後調之。無問其病，以平為期。 【 度，音鐸。】

【`王冰`曰：實瀉虛補，此所謂順天之道。老子曰：天之道，損有餘補不足也。血脈滿堅，病邪留止，故先刺去血，而後乃調之，不當詢問病者盈虛，要以脈氣平調為之期準爾。】

【`馬蒔`曰：此承上文而言調病之法也。三部九候，固如上文所言矣，然醫工診候之法，必先度其形之肥，則知其氣之實，而實者有餘，可以瀉之。度其形之瘦，則知其氣之虛，而虛者不足，可以補之。凡此病者，皆必有邪，必先去其脈中之結血，以去其邪，而後調其虛實，以行補瀉，且無問其病之何如，惟補之瀉之，而以平為期可也。此論用鍼之法，而用藥者，亦可以類推矣。】

【`張志聰`曰：候者，候三部九候之脈而刺之也。肥人者，血氣充盈，膚革堅固，其氣濇以遲，刺此者，宜深而留之。瘦人者，皮薄色少，血清氣滑，易脫於氣，易損於血，刺此者，宜淺而疾之。實者，邪氣盛也。虛者，精氣奪也。宜瀉者，迎而奪之。宜補者，追而濟之。去血脈者，除宛陳也。蓋凡治病必先去其血，乃去其所苦，然後瀉有餘，補不足，無間其病之可否，必候其氣至和平，而後乃出其鍼也。】

帝曰：決死生奈何？
岐伯曰：形盛脈細，少氣不足以息者危。形瘦脈大，胷中多氣者死。形氣相得者生。參伍不調者病。三部九候皆相失者死。上下左右之脈，相應如參舂者，病甚。上下左右相失，不可數者死。中部之候雖獨調，與眾臟相失者死。中部之候相減者死。目內陷者死。 【 數，去聲。】

【`王冰`曰：度形肥瘦，調氣盈虛，不問病人，以平為準，死生之證以決之也。若形氣相反，故生氣至危。[玉機真臟]論曰：形氣相得，謂之可治。今脈氣不足，形盛有餘，證不相符，故當危也。危者，言其近死，猶有生者也。[刺志]論曰：氣實形實，氣虛形虛，此其常也，反此者病。今脈細少氣，是為氣弱；體壯盛，是為形盛。形盛氣弱，故生氣傾危。其形瘦脈大，胷中多氣則死者，蓋形瘦脈大，胷中氣多，形臟已傷，故云死也。凡如是類，皆形氣不相得也。參謂參校，伍謂類伍，參校類伍而有不調，謂不率其常則病也。失，謂氣候不相類也。相失之候，診凡有七，即下獨小、獨大是也。三部九候上下左右，凡十八診也。如參舂者，謂大數而鼓，如參舂杵之上下也。[脈要精微]論曰：大則病進，故病甚。不可數者，謂一息十至已上也。《脈法》曰：人一呼而脈再至，一吸脈亦再至曰平，三至曰離經，四至曰脫精，五至曰死，六至曰命盡。今相失而不可數者，是過十至之外也。五至尚死，況十至者乎。中部左右，凡六診也，上部下部，已不相應，中部獨調，固非其久減於上下，是亦氣衰，故皆死也。減，謂偏少也。目內，太陽也。太陽之脈，起於目內眥。目內陷者，太陽絕也，故死。所以言太陽者，太陽主諸陽之氣，故獨言之。】

【`馬蒔`曰：比亦承上文而言決死生之法也。形盛脈細，氣少息不足，形瘦脈大，多氣喘滿，即前篇形氣相失，謂之難治也。若形氣相得，即形盛脈大，形瘦脈細，乃前篇形氣相得，謂之可治，所以曰生。參之伍之，而眾脈相失，乖其常度，其人必病。夫不調曰病，而相失曰死，則有輕重之別也。曰病甚，曰死，亦有別也。上文言三部之不相應者，為病為死，故中部之候雖獨調和，然與上下二部之脈，彼此相失，其死必也。且中部之候，亦至相減，不得調和，則其死亦可必矣。不惟是也，足太陽之脈，起於目內眥，主諸陽經之氣，乃衛氣之行從茲而始者，今曰目已內陷，則亦必死之驗也。】

【`張志聰`曰：形瘦者，正氣衰也。脈大者，病氣進也。胷中多氣者，氣勝形也。氣勝形者，邪氣盛而正氣脫也。天之生命所以立形定氣，形氣和平，是為相得也。參伍不調者，即獨大、獨小、獨疾、獨徐之意，此總言其不調者病，下節分言之，以知病之所在。皆相失者，非止於參伍不調矣，此臟腑陰陽之氣皆病，故死。夫脈之來去，隨氣降升，是以九候之相應，上下若一，如參舂者，言脈之上至下去，左至右去，有如舂者之參差，彼上而此下也，此因邪病甚，而正為邪傷故也。然止言其來去之參差，至相失不可數，則其至數亦併錯亂也，此邪病更甚，而正氣將脫，故死。中部天，主氣；中部人，主血；中部地，主胷中之宗氣。夫上下左右之脈交相應者，血氣之循環也，臟腑之脈，得胃氣而至於手太陰者，宗氣之所通也，如中部之候雖獨調，與眾臟相失者，不得中焦之血氣以資養，故死。目者，五臟六腑之精氣也，目內陷則死者，蓋由五臟六腑之精氣消滅，故驗之目也。】

帝曰：何以知病之所在？
岐伯曰：察九候獨小者病，獨大者病，獨疾者病，獨遲者病，獨熱者病，獨寒者病，獨陷下者病。

【`王冰`曰：相失之候，凡診有七者，此之謂也。然脈見七診，謂參伍不調，隨其獨異以言其病爾。】

【`馬蒔`曰：此言九候之中，有七診之法也。言察九候之中，大小偏者病，疾遲偏者病，寒熱偏者病，脈獨陷下者病，名曰七診之法，而可以識九候中之病也。】

【`張志聰`曰：夫九候之相應也，上下若一，不得相失，如一部獨異，即知病之所在，而隨證治之。大小者，脈之體象也。疾遲者，脈之氣數也。寒熱者，三部皮膚之寒熱也。陷下者，沉陷而不起也。《鍼經》曰：上下左右，知其寒溫，何經所在，審皮膚之寒溫滑濇，知其所苦。】

以左手足上，上去踝五寸按之，庶右手足當踝而彈之，其應過五寸以上，蠕蠕然者不病；其應疾中手渾渾然者病，中手徐徐然者病；其應上不能至五寸，彈之不應者死。是以脫肉身不去者死，中部乍疏乍數者死。其脈代而鉤者，病在絡脈。九候之相應也，上下若一，不得相失。一候後則病，二候後則病甚，三候後則病危，所謂後者應不俱也。察其腑臟，以知死生之期，必先知經脈，然後知病脈。真臟脈見者，勝死。 【 踝，胡瓦切。蠕，音軟。中，去聲。數，音朔。】

【`馬蒔`曰：此言診脈之有定所，正可以施七診而知諸病也。手踝之上，手太陰肺經脈也，應於中部，去踝五寸，手之踝骨在下，而從內廉至太淵穴，計有五寸。足踝之上，足太陰脾經脈也，應于下部，去內踝骨之上五寸，乃三陰交之上，漏谷之下也。蓋漏谷去踝六寸也。以其左手上去踝五寸即太淵穴，左足上去踝五寸即漏谷之下，兩處按其脈，則於右手右足，當踝而彈之。若按右手右足之脈，則於左手左足彈之，蓋使左右相應也。其應過五寸以上，蠕蠕然脈軟而和，故曰不病；其脈應而速，中指渾渾然不清者病，中指徐徐然不應手者病。其應上不能至五寸，左右手足互相彈之不應者死，蓋氣絕故不應也。凡曰應者，應醫工之指下也。足太陰脾經之脈，應在肉，是以脫肉不能行去者死；手太陰肺經之脈主乎氣，故中部乍疏乍數者死，氣之衰也。其脈代如鉤者，病在絡脈。鉤為夏脈，又夏氣在絡，故病在絡脈。絡脈受邪，則經脈自滯，故脈來中止而代也。九候之相應者，上下若一，不得相失，則遲速大小相等，斯為可貴。其有不等者，一候後則病，二候後則病甚，三候後則病危。所謂候後曰病、曰甚、曰危者，脈來應手之際，左右上下不得齊一也。又必察其腑臟，以知死生之期，即[陰陽]別論之所謂：別於陽者，知病忌時；別於陰者，知死生之期也。又必先知各經自然之經脈，然後知各經適然之病脈。凡真臟脈來見者，至於相勝之日時而死矣。】

【`張志聰`曰：比候生陽之氣，以知病之死生也。諸陽氣者，太陽之所主也。[根結]篇曰：太陽為開，開折則肉節瀆而暴病起矣。故暴病者，取之足太陽，視有餘不足。瀆者，皮膚宛焦而弱也，是以知病之所在，而又當候太陽之氣焉。[衛氣]篇曰：足太陽之本，在跟上五寸中，而氣在脛者，止之於氣街與承山踝上以下，必先按而在久，應於手乃刺而予之。按承山乃足太陽穴，在外踝上七寸，故以左手於病者足上上去踝五寸按之，是在承山之下矣，庶右手於病者足上當踝而彈之，蓋以左手取脈，庶右手得以在下而彈。其應過五寸以上，蠕蠕然者不病，是更過踝上五寸而及於承山矣，故曰踝上以下，必先按而在久。踝上者，謂去跺五寸以上而及於承山以下者，謂承山以下而至去踝五寸之間，蓋以左手之三指於踝上五寸承山以下，以候太陽之氣，以察病之死生。故下文一足太陽氣絕者，其足不可屈伸，死必戴眼。蓋九鍼之要，候氣為先，足太陽為諸陽主氣也。蠕蠕，微動貌，氣之和也，故不病。其應疾，而中手渾渾然者，急疾而太過也；徐徐然者，氣之不及也，故皆主病。彈之不應，生氣絕於下故也。能上應也，脫肉者，皮肉宛焦而弱也。身不去者，開折而暴病留於身也。言正氣虛而肉脫，邪留於身而不去者，死也。太陽之氣者，論先天之生陽；榮衛氣血者，乃後天水穀之精氣。中部乍數乍疏者，中焦之生氣欲絕也。夫血脈生於心而輸於脾，代乃脾脈，鉤乃心脈，此後申明候足上中部者，候中下二焦之生氣。如病在絡脈者，其脈代而鉤也。夫人生有形，不離陰陽天地合氣，別為九野，是以九候之相應也，上下若一，不得相失。一候後不應是天地人之氣，失其一，故主病；二候後不應，是三部之中失其二矣，故主病甚；三候後不應，是三者皆失，故主病危。察腑臟知死生之期者，腑為陽，臟為陰，知陽者，知病所從來，知陰者，知死生之期也。尤必先知經脈，而後知病脈所從來。真臟脈見者，至其所勝剋之日時而死。】

足太陽氣絕者，其足不可屈伸，死必戴眼。

【`王冰`曰：足太陽脈起於目內眥，上額交巔上，從巔入絡腦，還出別下項，循肩髆內俠脊，抵腰中，其支者，從肩髆別下貫臀過髀樞，下合膕中，貫腨循踵，至足外側，太陽氣絕，死如是矣。】

【`馬蒔`曰：此舉足太陽經之氣絕者，必其證之可驗也。】

【`張志聰`曰：此復結上文，其應上不能至五寸，彈之不應者，足太陽之氣絕也。足太陽主筋，陽氣者柔則養筋，是以太陽氣絕，筋攣急而足不可屈伸。太陽之脈，起於目內眥，為目上綱，脈系絕，故死必戴眼。】

【 張二中云：足不可屈伸，太陽之氣絕也。死必戴眼，太陽之脈絕也。】

帝曰：冬陰夏陽奈何？
岐伯曰：九候之脈，皆沉細懸絕者為陰，主冬，故以夜半死；盛躁喘數者為陽，主夏，故以日中死。是故寒熱病者，以平旦死；熱中及熱病者，以日中死；病風者，以日夕死；病水者，以夜半死。其脈乍疏乍數乍遲乍疾者，日乘四季死。

【`王冰`曰：冬陰夏陽，言死時也。位無常居，物極則反。乾坤之義，陰極則龍戰於野，陽極則亢龍有悔，是以陰陽極脈，死於夜半日中也。平旦木旺，木氣為風，故寒熱病死，亦物極則變，是寒熱病風薄所為也。熱病日中死，陽之極也。病風日夕死，卯酉衝也。病水夜半死，水王也。乍疏乍數，乍遲乍疾，脾氣絕也。辰戌丑未，土寄王之，脾氣絕，故日乘四季死。】

【`馬蒔`曰：脈凡沉細懸絕者為陰，必死於夜半，以脈與時皆陰也。盛躁喘數者為陽，必死於日中，以脈與時皆陽也。病發寒熱者，本於感風，風為足厥陰肝經所感，其死必以平旦，屬甲乙木也。內熱及凡熱病者本於有火，火為手少陰心經所屬，其死必以日中，屬丙丁火也。病風者，必足厥陰肝經感之，其死又以日夕，屬申酉金而與木相剋也。凡病水者，必足少陰腎經主之，其死必以夜半，屬壬癸水也。脾絕，其死必以日乘四季，屬辰戌丑未土也。】

【`張志聰`曰：冬至之子，陰之極也，陰極而一陽初生，陰氣始下，夏至之午，陽之極也，陽極而一陰初生，陽氣始下，是陰陽之氣，分於子午也。至春分之時，陽氣直上，陰氣直下，秋分之時，陰氣直上，陽氣直下，是陰陽離別也。寒熱者，陰陽之氣也。陰陽分別而復有交合，故寒與熱爭而兩氣相搏也。此言三部九候之中，有天地陰陽四時五行之氣，若九候之脈皆沉細，而絕無陽氣之和，此為陰而主冬，故死於夜半之子；如盛躁喘數，而無陰氣之和，此為陽主夏，故死於日中之午，皆陰陽偏絕之為害也。寒熱病者，陰陽相乘而為寒為熱也。本經云：因於露風，乃生寒熱。病風者，亦為寒熱病也。平旦日夕，係陰陽兩分之時，寒熱者，乃陰陽兩傷之病，是以應時而死。熱中熱病者，陽盛之極，故死於日中之午。病水者，陰寒之邪，故死於夜半之中。土位中央，王於四季，其脈乍疏乍數乍疾乍遲，乃土氣敗而不能灌溉四臟，故死於辰戌丑未之時也。】

形肉已脫，九候雖調猶死。七診雖見，九候皆從者，不死。所言不死者，風氣之病及經月之病，似七診之病而非也，故言不死。若有七診之病，其脈候亦敗者死矣，必發噦噫。

【`王冰`曰：形肉已脫，九候雖調猶死，亦謂形氣不相得也，證前脫肉身不去者，九候雖平調亦死也。但九候順四時之令，雖七診互見亦生矣。風病之脈大而數，經月之病脈小以微，雖候與七診之狀略同，而死生之證乃異，故不死也。雖七診見九候從者不死，若病同七診之狀，而脈應敗亂，縱九候皆順，猶不得生也。胃精內竭，神不守心，故死之時發為噦噫。[宣明五氣]篇曰：心為噫，胃為噦也。】

【`馬蒔`曰：此舉形肉已脫者為死。七診見者，唯風氣與經月之病為不死，餘則九候敗而亦為死也。夫形肉在人，猶堂室之有牆壁也。形肉已脫，則九候之脈，雖調猶死，即上文所謂脫肉身不去者死也。上文言七診為病者詳矣，若七診雖見，九候之脈皆與各經相宜者，不死。所謂不死者，以其有風氣之病為有外邪，月經不行之病為有姙娠，則似有七診之病，而實非真七診也，故言不死。若除風氣經病之外，而有七診之病，其九候亦敗者死矣。】

【`張志聰`曰：形歸氣，氣生形，形氣已敗，血脈雖調，猶死。言七診之死，因氣而見於脈，非血脈之為病也。七診者，謂沉細懸絕、盛躁、喘數、寒熱、熱中、病風、病水，土絕於四季也。九候皆從者，謂上下若一，無獨大獨小也。夫七診者，乃陰陽之氣自相分離，是以應時而死。若因邪病而有似乎七診者，不死也。風氣之病，病風也，病風而陰陽相離，期以日夕死。如病風而陰陽和平，九候若一，不死也。經月之病，病水也，病水而沉細懸絕，期以夜半死。病水而陰陽和平，九候皆從，不死也。蓋言七診之死，死於陰陽分離，不因邪病而有應時之死也。復申明七診之病，見沉細盛躁之脈者，病氣而見於脈也。若七診之病，其脈亦敗者，病氣而脈亦病也，故必發噦噫。蓋胃氣敗者，其聲噦，胃氣逆而上走心為噫，胃主氣而心主脈也。】

必審問其所始病，與今之所方病，而後各切循其脈，視其經絡浮沈，以上下逆從循之。其脈疾者不病，其脈遲者病，脈不往來者死，皮膚著者死。

【`王冰`曰：方，正也，言必當原其始而要其終也。脈疾則氣強盛，故不病；脈遲則氣不足，故病；脈不往來則精神去，故死。皮膚著者死，骨乾枯也。】

【`馬蒔`曰：此亦詳診脈之法也。】

【`張志聰`曰：始病者，病久而深也。方病者，新受之邪，病之淺也。各切循其脈者，切其病之在陰、在陽、在臟、在腑也。夫病久者其脈沉而逆，方病者其脈從而浮，故當視其經絡浮沉，以上下之逆從循之。夫邪傷經脈，則脈數疾，故其脈疾者，知不病在七診也。陰陽臟氣受傷，則其脈遲，故脈遲者，知其病在七診也。脈不往來者，有七診之病，而脈候亦敗也。皮膚著者，病久而肉脫也。[根結]篇曰：皮膚薄著，毛腠夭焦，予之死期。此言方病而傷於形身經絡者不死。病久而傷五臟陰陽之氣者死。故曰：經病者治其經，孫絡病者治其孫絡血。若五臟陰陽之氣已絕於內，而欲以鍼石治其外者，未之有也。】

帝曰：其可治者奈何？
岐伯曰：經病者治其經。孫絡病者治其孫絡血。血病身有痛者，治其經絡。其病者在奇邪，奇邪之脈則繆刺之。留瘦不移，節而刺之。上實下虛，切而從之，索其結絡脈，刺出其血，以見通之。

【`王冰`曰：經病治經，謂求其有過者。治孫絡血，言有血留止，刺而去之。《靈樞經》曰：經脈為裏，支而橫者為絡，絡之別者為孫絡。由是孫絡則經之別支而橫者。奇謂奇繆不偶之氣，而與經脈繆處也，由是故繆刺之，繆刺者，刺絡脈左取右右取左也。留瘦不移，謂病氣淹留，形容減瘦，證不移易，則消息節級養而刺之。此又重明前經，無問其病，以平為期者也。結，謂血結於絡中也，血去則經隧通矣。前經云：先去血脈而後調之。明其結絡，乃先去也。】

【`馬蒔`曰：此詳言諸病之刺法也。病有在經者，治其經穴，如肺病治經渠之謂。病有在孫絡者，治其孫絡之結血。血病及身有痛者，合經穴、絡穴而治之。其有奇邪適然所中者，則取絡脈以繆刺之，左取右，右取左也。有等上實下虛，當切而從之，必其有結絡之脈，故上下不通，當索其結處而刺出其血以見通之，即上文刺孫絡、絡脈之謂也。】

【`張志聰`曰：孫絡病，去其孫絡血者，蓋病在孫絡，其邪更淺，故當出其血而瀉之。血病者，邪傳舍於絡脈，在絡之時痛於肌肉，故身有痛也。蓋言病在經之深者，治其經；病在孫絡之淺者，治其孫絡，病在經絡淺深之間，而痛及於肌肉者，治其經與絡也。奇邪者，邪不入於經，流溢於大絡而生奇病也。夫邪客大絡者，左注右，右注左，上下左右，與經相干，而布於四末，其氣無常處，不入於經俞，故宜繆刺之。留瘦不移者，留淫日深，著於骨髓，故即於節而刺之。蓋病在脈絡者取之脈，病在骨節者治其節也。[刺節真邪]篇曰：六經調者謂之不病，雖病謂之自已，一經上實下虛而不通者，此必有橫絡盛加於大經，令之不通，視而瀉之，所謂解結也。故上實下虛者，有橫絡盛加於經，以致上下不通而有虛實也。切而從之者，切其某經之所阻而從治之也。索其結絡者，索其橫絡之結，而刺出其血以見通之者，視而瀉之也。以上言病在經脈，為可治也。】

瞳子高者，太陽不足；戴眼者，太陽已絕。此決死生之要，不可不察也。

【`王冰`曰：此復明前太陽氣欲絕及已絕之候也。】

【`馬蒔`曰：上文言足太陽氣絕者，其足不可屈伸，死必戴眼。然須知瞳子高者，乃太陽不足，欲絕而未絕；戴眼者，乃太陽已絕，欲甦而不能，此內有死生之分，不可不察也。】

【`張志聰`曰：夫九鍼九候之道，貴在神與氣。心藏神而為陽中之太陽，腎為生氣之原，而膀胱為之表裏，是以獨候手足之太陽者，太陽主諸陽之氣也。瞳子高者，乃太陽之神氣不足，蓋手太陽之脈，上頰至目銳眥，其支者抵鼻，至目內眥，虛則經氣急而瞳子高大矣。足太陽之脈，起於目內眥，系氣絕，故死必戴眼。雖然，手足之經氣，交相貫通，手經之不足，緣生氣之衰微，如生氣脫於下，手太陽先絕於上矣，故虛於上者宜補之。絕於下者為死證，所謂木敷者其葉發，絃敗者其音嘶。】

手指及手外踝上五指留鍼。

【`王冰`曰：手指云云，蓋錯簡文也。】

【`馬蒔`曰：疑是第七節中手徐徐然下之脫簡文。】

【`張志聰`曰：此復申明瞳子高者，太陽不足於上也。手太陽之脈，起於小指之端，循手外側上腕，出踝中外踝上者，在手外側踝上也。五指者，第五之小指也。言太陽不足，當於手指及外踝上之後谿，五指之少澤上，留鍼以補之。蓋候足太陽之氣者，於足上去踝五寸而彈之。補手太陽者，當於手外踝上五指而取之。此手足之經氣交相貫通，先不足於上而後絕於下也。】

【`張二中`曰：瀉者出血，補者留鍼。】

# 經脈
★ 素問·經脈別論篇第二十一

【`馬蒔`曰：內言太陽、陽明、少陽、太陰、少陰、厥陰之脈，各有分別，故名篇。】

【`張志聰`曰：言經脈、病脈之各有分別。】

黃帝問曰：人之居處動靜勇怯，脈亦為之變乎？
岐伯對曰：凡人之驚恐恚勞動靜，皆為變也。是以夜行則喘出於腎，淫氣病肺。有所墮恐，喘出於肝，淫氣害脾。有所驚恐，喘出於肺，淫氣傷心。度水跌仆，喘出於腎與骨。當是之時，勇者氣行則已，怯者則著而為病也。故曰：診病之道，觀人勇怯骨肉皮膚，能知其情，以為診法也。 【 首為，去聲。恚，音惠。】

【`王冰`曰：變謂變易常候。腎王於夜，氣合幽冥，故夜行則喘息內從腎出也。夜行甚勞，因而喘息，氣淫不次則病肺也。恐生於肝，墮損筋血，因而奔喘，故出於肝，肝木妄淫，害脾土也。驚則心無所倚，神無所歸，氣亂胷中，故喘出於肺。驚則神越，故氣淫反傷心矣。濕氣通腎，骨腎主之，故度水跌仆，喘出腎骨矣。氣有強弱，神有壯懦，故殊狀也。通達性情，得其情狀，乃深識診契物宜也。】

【`馬蒔`曰：言五臟受傷，脈因此而變，診者當以此為法也。蓋腎屬少陰，衛氣夜行於陰，營氣以寐而養，夜行則喘息內出於腎，肺為腎母，子氣受淫，上干於肺，肺斯病焉。或墮墜而恐，則筋既受傷，血亦不納，其喘息內出於肝，而肝氣反餘，淫氣乘脾矣。驚則氣亂，喘息出於肺，心無所倚，神無所歸，所勝妄行，心反傷焉。渡水跌仆，水通於腎，則喘出於腎與骨，苟勇者氣散則無病，怯者氣著則為病矣。故診病之道，既觀人之勇怯、骨肉、皮膚，又知病肺、害脾、傷心、著腎之詳，則診法備矣。】

【`張志聰`曰：此論[三部九候]之法，必先知經脈生始之原，而後知九候之病脈，知五臟生剋之理，而後知死生之期。如人之居處安靜，其氣和平，自有經常之脈，若動作過用，則變而為病脈矣。腎屬亥子，而氣主閉藏，夜行則腎氣外泄，故喘出於腎。腎為本，肺為末，腎氣上逆，故淫傷於肺也。夫喘屬肺證，又曰陽明厥則喘，汗出於肺主之皮毛，而生於胃腑之津液。此章首論喘，次論汗者，言經脈榮衛，生於胃腑水穀之津，而通會於肺氣，是有經常之理。如勞動過傷，則五臟氣逆，而脈亦為之變，故先論其變，而後論其常焉。墮驚度水跌仆，此數者，皆傷五臟之氣。勇者逆氣已過，正氣復順；怯者則留著為病，而見病脈矣。夫氣有勇怯，理有疏密，皮膚有厚薄，骨肉有堅脆，能知其情，以為診法之要。】

故飲食飽甚，汗出於胃；驚而奪精，汗出於心；持重遠行，汗出於腎；疾走恐懼，汗出於肝；搖體勞苦，汗出於脾。故春秋冬夏，四時陰陽，生病起於過用，此為常也。

【`王冰`曰：飽甚胃滿，故汗出於胃。驚奪心精，神氣浮越，陽內薄之，故汗出於心。骨勞氣越，腎復過疲，故持重遠行，汗出於腎。暴役於筋，肝氣罷極，故疾走恐懼，汗出於肝。搖體勞苦，謂動作施力，非疾走遠行也，然動作用力，則穀精四布，脾化水穀，故汗出於脾。過用謂不適其性而強勞，為過即病生，此其常理。五臟受氣蓋有常，於用而過，則是以病生。】

【`馬蒔`曰：此言人之四時臟腑生病，皆起於過用，亦診病者所當知也。飲食入胃，太過於飽，食氣蒸迫，故汗出於胃。事有驚怖，致奪精神，心神外越，故汗出於心。所持則重，所行則遠，必骨以當之，惟腎主於骨，故汗出於腎。其走過疾，兼之恐懼，必筋以當之，惟肝主於筋，故汗出於肝。搖動其體，勞苦其形，必肉以當之，惟脾主於肉，故汗出於脾。此乃四時之在臟為陰，在腑為陽，其有病皆起於過用也。】

【`張志聰`曰：汗者水穀之津液，飽甚則胃滿，故汗出焉。血乃心之精，汗乃血之液。驚傷心氣，汗出於心，故曰奪精。若持重遠行則傷骨，故汗出於腎也。疲勞傷筋，故汗出於肝也。如勞傷四體，故汗出於脾。春秋冬夏，四時陰陽，自有經常，血氣循行，各有調理，如動作過傷，則血氣妄逆而生病，此自然之理也。[口問]篇曰：百病之始生也，皆生於風雨寒暑，陰陽喜怒，飲食居處，大驚卒恐，則血氣分離，陰陽破散，經絡厥絕，脈道不通，陰陽相逆，衛氣稽留，經脈空虛，血氣不次，乃失其常。是以驚恐恚勞動作飲食，以致喘汗出者，皆使氣血不次，脈道失常，故欲知經度之循行，先識變常之逆氣。】

食氣入胃，散精於肝，淫氣於筋。食氣入胃，濁氣歸心，淫精於脈，脈氣流經，經氣歸於肺，肺朝百脈，輸精於皮毛，毛脈合精，行氣於腑，腑精神明，留於四臟，氣歸於權衡，權衡以平，氣口成寸，以決死生。飲入於胃，游溢精氣，上輸於脾，脾氣散精，上歸於肺，通調水道，下輸膀胱，水精四布，五經並行，合於四時五臟，陰陽揆度，以為常也。

【`王冰`曰：肝養筋，故胃散穀精之氣入於肝，則浸淫滋養於筋絡矣。濁氣，穀氣也。心居胃上，故濁氣歸心，淫溢精微入於脈，心主脈故也。脈氣流運，乃為大經，經氣歸宗，上朝於肺，肺為華蓋，位復居高，治節由之，故受百脈之朝會也。[平人氣象]論曰：臟真高於肺，以行榮衛陰陽。由此故肺朝百脈，然後乃布化精氣，輸於皮毛矣。腑謂氣之所聚處，是謂氣海，在兩乳間名曰膻中，膻中之布氣者，分為三隧，其下者走於氣街，上者走於息道，宗氣留於海，積於胷中，命曰氣海。如是分化，乃四臟安定，三焦平均，中外上下各得其所也。中外高下，氣緒均平，則氣口之脈而成寸。夫氣口者，脈之大要會也，百脈盡朝，故以其分決死生。水飲流下，至於中焦，水化精微，上為雲霧，雲霧散變，乃注於脾。《靈樞經》曰：上焦如霧，中焦如漚。此之謂也。水土合化，上滋肺金，金氣通腎，故調水道，轉注下焦，膀胱稟化，乃為溲矣。《靈樞經》曰：下焦如瀆。此之謂也。從是水精布，經氣行，筋骨成，血氣順，配合四時寒暑，證符五臟陰陽，揆度盈虛，用為常道也。】

【`馬蒔`曰：此言食入於胃者，精氣散於肝，歸於心，而會於肺。飲入於胃者，輸於脾，歸於肺，而下行於膀胱，亦診病者所當知也。食氣者，穀氣也，穀氣入胃，運化於脾，而精微之氣，散之於肝，則浸淫滋養於筋矣，以肝主筋也。穀氣入胃，其已化之氣，雖曰精氣，而生自穀氣，故可名為濁氣也。心居胃上，而濁氣歸之，則浸淫滋養於脈矣，以心主脈也。心為諸經之君主，而主血脈，脈氣流於諸經，諸經之氣歸於肺，肺為五臟之華蓋，受百脈之朝會，其精氣運於皮毛矣，以肺主皮毛也。肺曰毛，心曰脈，毛脈合精，而精氣行於腑，腑者膻中也。《靈樞》[五味]篇謂大氣積於胷中，[邪客]篇謂宗氣積於胷中，[刺節真邪]篇謂宗氣流於海者是也。膻中為腑，其精氣最為神明，而司呼吸，行經隧，始行於手太陰肺經，通於心肝脾腎之四臟，而四臟之精，皆其所留，是氣也平如權衡，惟其始於手太陰肺經而行之，故氣口者，即手太陰經之太淵穴也，與魚際相去一寸，又成寸口之名，真可以診吉凶而決死生也。然所食之穀有精氣，則所飲之水亦有精氣。方其飲入於胃，其精微之氣，游溢升騰，上輸於脾，蓋脾附於胃之右，比胃為上，故脾氣散精，上歸於肺，而肺行百脈，通調水道，下輸膀胱，水精分布於四臟，五臟並行乎水精，真有合於四時五臟及古經陰陽揆度等篇之常義也，診病者可弗知歟？】

【`張志聰`曰：肝者土之勝，制則生化，故散精於肝。肝者筋其應，故淫氣於筋。經曰：穀入於胃，脈道乃通，血氣乃行，是榮衛氣血皆水穀之所資生，而水穀入胃，各有淫散輸轉之道，故又必先知經脈生始之原，而後知病脈也。又曰：受穀者濁，胃之食氣故曰濁氣，胃絡上通於心，故入胃之食氣歸於心，子令母實也。心氣通於脈，故淫精於脈，脈氣者水穀之精氣，而行於經脈中也。經，大經也，言入胃之穀氣，先淫氣於脈，百脈之經氣，總歸於大經，經氣歸於肺，是以百脈之氣，皆朝會於肺也。肺合皮毛，故復輸精於皮毛。夫皮膚主氣，經脈主血，毛脈合精者，血氣相合也。六腑為陽，故先受氣，腑精神明者，六腑之津液相成，而神乃自生也。穀氣入胃，淫精於脈，乃傳之肺，肺氣散精，行氣於腑，腑精留於四臟，以養五臟之氣，故曰：穀入於胃，乃傳之肺，五臟六腑，皆以受氣。權衡，平也，言脈之浮沉出入，陰陽和平，故曰權衡以平。五臟六腑，受氣於穀，淫精於脈，變見於氣口，以決其死生也。入胃之飲，精氣上輸於脾，脾氣散精，上歸於肺，蓋脾主為胃行其津液者也。肺應天而主氣，故能通調水道，而下輸膀胱，所謂地氣升而為雲，天氣降而為雨也。水精四布者，氣化則水行，故四布於皮毛。五經并行者，通灌於五臟之經脈也。[平脈]篇曰：穀入於胃，脈道乃行，水入於經而血乃成，故先論食而後論飲焉。五臟，五行之氣也，揆度，度數也，總結上文而言經脈之道，合於四時五行之次序，陰陽出入之度數，以為經脈之經常。】

太陽臟獨至，厥喘虛氣逆，是陰不足陽有餘也，表裏當俱瀉，取之下俞。陽明臟獨至，是陽氣重并也，當瀉陽補陰，取之下俞。少陽臟獨至，是厥氣也，蹻前卒大，取之下俞。少陽獨至者，一陽之過也。太陰臟搏者，用心省真，五脈氣少，胃氣不平，三陰也。宜治其下俞，補陽瀉陰。一陽獨嘯，少陽厥也，陽并於上，四脈爭張，氣歸於腎，宜治其經絡，瀉陽補陰。一陰至，厥陰之治也。真虛㾓心，厥氣留薄，發為白汗，調食和藥，治在下俞。 【 重，平聲。㾓音淵。和，去聲。】

【`王冰`曰：陰謂腎，陽謂膀胱。陽獨至，謂陽氣盛至也。陽獨至為陽有餘，陰不足則陽邪入，故表裏俱瀉，取足穴俞。下俞，足俞也，陽氣重并，故瀉陽補陰。蹻謂陽蹻，脈在足外踝下，足少陽脈行抵絕骨之端，下出外踝之前，循足跗，然蹻前卒大，則少陽之氣盛，故取足俞少陽也。一陽，少陽也，以其太過，故蹻前卒大焉。若見太陰之脈伏鼓，則當用心省察之；若是真臟之脈，不當治也。三陰，太陰脾之脈也，五臟脈少，胃氣不調，是亦太陰之過也，陰氣太過，故補陽瀉陰。嘯，謂耳中嗚如嘯聲也。膽及三焦脈皆入耳，故氣逆上則耳中嗚。心脾肝肺四脈爭張，陽并於上者，是腎氣不足，故氣歸於腎也。瀉陽補陰，則陰氣足而陽氣不復并於上矣。厥陰，一陰也。上言二陰至，則當少陰治；下言厥陰，治則當一陰至也。】

【`馬蒔`曰：此言三陽三陰脈證各見者，宜分經而治也。太陽臟者，足太陽膀胱經也，其脈獨至，厥者氣逆，喘者難息，虛者不實，諸證上行，是腎經不足，膀胱經有餘也。蓋膀胱與腎為表裏，裏不足，則在表有餘之邪乘之，其表裏俱當瀉，取之下俞。蓋下者足也，俞者膀胱經之俞穴，束骨腎經之俞穴太谿，由是三陽入於二陽，則為足陽明胃經矣。陽明脈氣獨至，是足太陽之邪重并於陽明也。胃屬陽，脾屬陰，惟陽氣重并，當瀉足陽明胃經之俞穴陷谷，足太陰脾經之俞穴太白，由是二陽入於一陽，則為足少陽膽經矣。少陽脈氣獨至，是足少陽之氣逆也。然足少陽之脈，起於絕骨之端，當外踝之前，循足跗，故陽蹻者，本於足太陽經之申脈，而陽蹻之前，乃足少陽之脈，今猝然而大，是少陽之氣盛也，當瀉膽經之俞穴臨泣，蓋少陽獨至者，正一陽之有過也，故即此經治之，而其肝經則無及耳，由是一陽入於三陰，則為足太陰脾經矣。太陰臟搏者，下節之所謂伏鼓脈者是也。真者，真臟之脈也，宜用心省之，若真臟脈來則不可治矣。此臟之脈搏者，何也？五臟之脈氣少而胃氣不平，故言此三陰真臟之脈來見也，當補足陽明胃經之俞穴陷谷，瀉足太陰脾經之俞穴太白，由是三陰入於二陰，則為足少陰腎經矣。[陰陽應象]大論曰：腎在竅為耳。今二陰獨嘯，是少陰之氣逆於上也。足太陽之氣并於上而行，而太陽、陽明、少陽、太陰之四脈爭張而有餘，故邪氣歸之於腎，宜瀉足太陽膀胱經之經穴崑崙、絡穴飛揚，補足少陰腎經之經穴復溜、絡穴大鍾，由是而二陰入於一陰，則一陰之脈至者，乃足厥陰肝經治事也，至此則虛者真，㾓者在心，其逆氣留薄，發為白汗，白汗者，肝虛為金所乘也，宜調和藥食，并取肝經之俞穴太衝。不言補瀉者，上文腎經尚補，而此肝經亦宜曰補，況既曰真虛，則豈可再瀉乎？】

【`張志聰`曰：此言臟腑經脈有陰陽相合之常度，如偏陰偏陽之獨至，則為厥喘諸病，所謂先知經脈，今識病脈也。太陽臟獨至者，太陽之經氣獨至，而無陰氣之和也，陽氣惟上，故下厥上喘，而虛氣上逆也，是陰不足而陽有餘，表裏俱當瀉。蓋太陽經氣發原於下，而上出於膚表，故當表裏俱瀉而取之下俞。陽明之獨至，是太少重并於陽明，陽盛故陰虛矣。此言陰陽并合，乃經脈之常，如陽并於陽，陰并於陰，則為病脈矣。故曰持雌守雄，棄陰附陽，不知并合，診故不明。夫少陽主初生之氣，生氣厥逆於下，致臟脈之獨大於蹻前也。蹻者，奇經之蹻脈，足少陽經脈在陽蹻之前，故蹻前卒大，然而經氣之各有別也。夫一陰一陽，分而為三陰三陽；三陰三陽，合於手足十二經脈；十二經脈合於十二臟腑，所以藏物，故亦名臟也。所謂太陽、陽明、少陽臟獨至者，言三陽經脈之獨盛也。三陽經脈之獨盛者，是三陽氣之太過也，夫三陰三陽之經氣，皆有手有足也。手之太陰，足之太陰，是為三陰，是以太陰之臟脈相搏者，須用心省察其為手之太陰、足之太陰乎？如五脈氣少者，手太陰之過也，蓋肺朝百脈而輸精於臟腑，肺氣搏而不行，則五脈之氣皆少，是以五脈氣少者，知在手之太陰也。脾主為胃行其津液，脾氣搏而不行，是以胃氣不平，胃氣不平者，知在足之太陰也。手之太陰，足之太陰，而後謂之三陰也。足之三陰，從足走腹，手之三陰，從腹走手，手足經氣交相貫通，然陰陽之氣皆從下而上，故獨取之下俞。夫氣激於喉中而濁，謂之言，氣激於舌端而清，謂之嘯，蓋氣郁而欲伸出之，一陽之氣獨嘯者，蓋因少陽之經氣厥逆也，所謂少陽獨至一陽之過者，言氣盛而及於經也。一陽獨嘯，少陽厥者，言經逆而及於氣也。分而論之，有氣有經，合而論之，經氣之相關也。陽并者，太陽、陽明之氣相并也。四脈者，太陽之小腸膀胱，陽明之胃與大腸，即四形臟之脈也。四脈爭張，以致陽并於上，亦經厥而及於氣也。腎為生氣之原，此三陰之氣虛陷於下，不能與陽相接，故宜瀉其陽之絡，補其陰之經，陰陽平而經氣和矣。一陰者，厥陰也，是以一陰氣至，當厥陰主治，而反見臟真之虛，心為㾓痛，蓋厥陰之氣，發於命門，為心主之包絡，厥陰氣逆，以至真虛而心痛也。厥逆之氣，留薄於心下，則上迫於肺，故發為白汗。夫真虛痛心，病在內也；經氣厥逆，病在外也。病在內者，治以藥食；病在外者，治以鍼砭。故宜調食和藥，治其下俞。夫所謂一陽、二陽、三陽，一陰、二陰、三陰者，陰陽之二氣也。所謂太陽、陽明、少陽、太陰、厥陰、少陰者，概臟腑經氣而言也。人稟天地陰陽之氣而成此形，是有有形之臟腑經脈，有無形之陰陽六氣也。雖然，臟不離乎經，經不離乎氣，氣不離乎臟，經氣貫通，臟氣并合，陰陽出入，上下循環，是以有論三陽之獨至者，有論在于經足經者，有論經病而及於氣，氣病而及於經者，有論陰陽之不相合者，有論經氣逆而病及於臟者，此皆陰陽之道，可合可分，書不盡言，舉一以概十，學者當知一經之氣若是，則十二經可知，能引而伸之，進乎技矣。`朱衛公`曰：言蹻前卒大者，釋明三陽之脈，候足之三陽也。蓋生陽之氣，皆從下而上，由陰而陽，故俱取之下俞。又申明三陰三陽之候，候十二經之本脈也，如蹻前少陽之脈卒大，而厥陰之動脈微小者，是為少陽獨至也。】

帝曰：太陽臟何象？
岐伯曰：象三陽而浮也。
帝曰：少陽臟何象？
岐伯曰：象一陽也。一陽臟者，滑而不實也。
帝曰：陽明臟何象？
岐伯曰：象大浮也。太陰臟搏，言伏鼓也。二陰搏至，腎沉不浮也。

【`王冰`曰：明前獨至之脈狀也。】

【`馬蒔`曰：此總承上文而明六經之脈象也。帝言太陽、陽明、少陽，俱曰獨臟至，而太陰臟則曰臟搏，二陰則曰獨嘯，一陰則曰至，其脈體果何象耶？伯言太陽之脈主於浮，蓋太陽為三陽，陽行於表，故脈宜象三陽而浮也。少陽為陽之裏，陰之表，所謂半表半裏者是也，其臟為陽之初生，故脈體滑而不實，象一陽之為初陽也。陽明雖為太陽之裏，而實為少陽之表，比之滑而不實者，則大而浮矣，髣髴乎太陽之浮也。太陰則入於陰分，脈雖始伏，而實鼓擊於手，未全沉也。二陰雖相搏而至，然腎脈沉而不浮也。由是觀之，則厥陰為沉之甚，又非二陰比矣。】

【`張志聰`曰：太陽臟者，謂小腸膀胱之經脈也。此復論經氣之見於脈者，各有別也。三陽，陽盛之氣也，言太陽之臟，脈象陽盛之氣而浮也。少陽臟者，三焦甲膽之經氣，故象一陽初動之生陽。所謂一陽二陽者，乃三陽之氣也。氣應脈外，故以脈之浮沉，以效象陰陽之氣。如在一陽之臟脈，則見脈體之滑象矣，蓋陽氣搏於脈中，其脈則滑，陽欲外浮，故不實也。此反結上文而言一陽之臟脈，與一陽之氣見於脈者之不同也。陽明臟者，胃與大腸之經脈也。陽明者，兩陽合明，陽氣合并，則陽熱盛，故其象大浮；象大浮者，二陽之氣也；而復結陰臟之經脈，與陰氣之見於脈者之不同也。太陰臟搏者，乃太陰之經脈相搏，故見脈象之伏鼓，如二陰之氣相搏，雖至於少陰之腎，止見乎沉而不浮，蓋以脈象之浮沉，以別陰陽之氣以脈體之滑動不實，鼓動而伏，以別陰陽之脈也。此篇論欲識病脈，先知經脈，然欲知經脈，又當體析其經與氣焉。】


# 臟氣法時
★ 素問·臟氣法時論篇第二十二

【`馬蒔`曰：五臟之氣必應天時，而人之治臟氣者，當法天時，故名篇。】

黃帝問曰：合人形以法四時五行而治，何如而從？何如而逆？得失之意，願聞其事！
岐伯對曰：五行者，金木水火土也。更貴更賤，以知死生，以決成敗，而定五臟之氣，間甚之時，死生之期也。
帝曰：願卒聞之。 【 間，去聲。】

【`馬蒔`曰：此因帝欲法時以治臟氣，而伯言以五行為主，可以為治病之準也。】

【`張志聰`曰：此承上章而復間也。[經脈]篇曰：合於四時五臟陰陽揆度，以為經脈之常，故帝以臟腑陰陽合於人形，法於四時五行，而為救治之法。何如而從？何如而逆？反逆為從謂之得，反順為逆謂之失。伯言能察其臟腑，而知死生之期，然須法於四時五行生剋之順逆，而后死生可必。故曰五行者，金木水火土也，言天之十干四時，地之五穀五味，人之五臟五氣，皆合於此五者，以此五者而合參之，則成敗死生可決矣。更貴更賤者，貴賤更互也。間者，持愈之時；甚者，加甚之時也。】

岐伯曰：肝主春，足厥陰少陽主治，其日甲乙；肝苦急，急食甘以緩之。心主夏，手少陰太陽主治，其日丙丁；心苦緩，急食酸以收之。脾主長夏，足太陰陽明主治，其日戊己；脾苦濕，急食苦以燥之。肺主秋，手太陰陽明主治，其日庚辛；肺苦氣上逆，急食苦以泄之。腎主冬，足少陰太陽主治，其日壬癸；腎苦燥，急食辛以潤之，開腠理，致津液，通氣也。

【`馬蒔`曰：此言五臟應乎四時而治之者，必法時也。春屬木，肝亦屬木，故肝主春。斯時也，足厥陰肝者乙木也，足少陽膽者甲木也，正治其時。春之日有甲乙，乃肝氣之尤旺者，然肝脈主弦，最苦在急，急則肝病也，惟甘性緩，急宜食甘者以緩之。夏屬火，心亦屬火，故心主夏。斯時也，手少陰心者丁火也。手太陽小腸者丙火也，正治其時。夏之日有丙丁，乃心氣之尤旺者，然心脈洪，最苦在緩，緩則心虛也，惟酸性收，急宜食酸者以收之。長夏屬土，脾亦屬土，故脾主長夏。斯時也，足太陰脾者己土也，足陽明胃者戊土也，正治其時。長夏之日有戊己，乃脾氣之尤旺者，然脾為太陰濕土，最苦在濕，濕則脾病也，惟苦性燥，急宜食苦者以燥之。秋屬金，肺亦屬金，故肺主秋。斯時也，手太陰肺者辛金也，手陽明大腸者庚金也，正治其時。秋之日有庚辛，乃肺氣之尤旺者，然肺苦氣上逆，惟性苦者可以泄逆，急宜食苦者以泄之。冬屬水，腎亦屬水，故腎主冬。斯時也，足少陰腎者癸水也，足太陽膀胱者壬水也，正治其時。冬之日有壬癸，乃腎氣之尤旺者，然腎屬水，最苦燥，惟辛性潤急，宜食辛者以潤之，庶乎腠理自開，津液自致，五臟之氣自相通也。】

【`張志聰`曰：肝主春木之氣，足厥陰主乙木，少陽主甲木，二者相為表裏，而主治其經氣，甲為陽木，乙為陰木，在時為春，在日主甲乙，肝主春生怒發之氣，故苦於太過之急，宜食甘以緩之。心主夏火之氣，手少陰主丁火，太陽主丙火，二者相為表裏，而主治其經氣，丙為陽火，丁為陰火，在時主夏，在日為丙丁，苦緩者，心以長養為令，志喜而緩，緩則心氣散逸，自傷其神矣，急宜食酸以收之。長夏六月也，謂火土相生之時，足太陰主己土，陽明主戊土，二經相為表裏，而主治其經氣，戊為陽土，己為陰土，位居中央，脾屬陰土，喜燥惡濕，苦乃火味，故宜食苦以燥之，蓋脾臟之喜燥者，喜母氣以資生，苦濕者，惡所勝之乘侮也。肺主秋金之令，手太陰主辛金，陽明主庚金，二經相為表裏，而主治經氣，庚為陽金，辛為陰金，在時主秋，在日主庚辛，肺主收降之令，故苦氣上逆，宜食苦以泄下之。腎主冬水之令，足少陰主癸水，太陽主壬水，二經相為表裏，而主治經氣，壬屬陽水，癸屬陰水，在時主冬，在日為壬癸，腎者水臟，喜潤而惡燥，宜食辛以潤之，謂辛能開腠理，使津液行而能通氣故潤。以上論五臟之本氣，而合於四時五行五味也。】

病在肝，愈於夏，夏不愈，甚於秋，秋不死，持於冬，起於春，禁當風。肝病者，愈在丙丁，丙丁不愈，加於庚辛，庚辛不死，持於壬癸，起於甲乙。肝病者，平旦慧，下哺甚，夜半靜。肝欲散，急食辛以散之，用辛補之，酸瀉之。

【`王冰`曰：平旦木旺之時，故爽慧；下晡金旺之時，故加甚；夜半水旺之時，故靜退也。然慧與靜小異。急食辛者，以臟氣常散，故以辛發散也。】

【`馬蒔`曰：病在肝者，以肝性屬木，其病從春始也。至於夏屬火，則火能剋金，而金不能剋木，故肝病當愈於夏，所謂子制其鬼者是也。但夏不愈當甚於秋時，甚則淪於死矣，乃金來剋木，子休而鬼旺也，故當死。設秋不死，當持於冬，蓋冬屬水而生肝木，得母氣一旺，肝氣有資，故可與病氣相支，蓋肝病至冬，乃鬼休而母養，故能相持於父母之鄉也。至冬能與相持，故病復起於春，蓋肝氣之病，又當至春而起，所謂自得其位而起者是也。然吾之肝，正屬厥陰木，而風氣必通於肝，故凡有肝病者，必禁當風以犯之也。斯則一歲之中，可以計其所愈、所甚、所持、所起者如此。以日而計之，肝病者，愈於丙丁之日，以丙丁火旺，所制者金，而金不剋木，木病自愈也。設丙丁不愈，加甚於庚辛之日，以庚辛金旺，必來剋木，而木病必甚也。設庚辛不死，持於壬癸之日，以壬癸水旺，必母來助子，而木病可支也。雖能支於水旺之日，而又必起於甲乙之日，以木病當復於本日也。以時而計之，肝病者平旦慧，以平旦應甲乙木，故病主慧，時旺木亦旺也。下晡者，申酉時也，應在庚辛，故病主甚，金來剋木也。夜半者，亥子時也，應在壬癸，故病主靜，水來生木也。肝之所苦在急，則其所欲在散，惟味之辛者主散，宜急食辛以散之。性欲散而辛能散，　此補之者所以用辛也。性苦急而酸能收，此瀉之者所以用酸也。】

【`張志聰`曰：病在肝愈於夏者，子制鬼賊，令母實也。甚於秋者，子休賊旺，至不勝而甚也。持於冬者，賊氣休而得母氣之養，至所生而持也。起於春者，自得其位也。風氣通於肝，故禁而勿犯。愈在丙丁者，至所生而愈也。加於庚辛，金剋木也。持於壬癸，得母氣之所生也。起於甲乙，本氣復旺也。平旦乃木氣生旺之時，故爽慧；下晡乃金旺之時，故病甚；夜半得母之生氣，故安靜。肝氣受邪，則木鬱而欲散，故急食辛以散之，以辛補之。以酸瀉之。厥陰之勝也，邪盛則正虛，故以辛之發散以散其木鬱，以辛之潤以補其肝氣，以酸之泄以瀉其有餘，所謂以所利而行之，調其氣，使其平也。】

病在心，愈在長夏，長夏不愈，甚於冬，冬不死，持於春，起於夏，禁溫食熱衣。心病者，愈在戊己，戊己不愈，加於壬癸，壬癸不死，持於甲乙，起於丙丁。心病者，日中慧，夜半甚，平旦靜。心欲軟，急食鹹以軟之，用鹹補之，甘瀉之。

【`馬蒔`曰：以心經言之：凡病在心者，以心性屬火，其病從夏始也。至於長夏屬土，則土能剋水，而水不能剋火，故心病當愈於長夏。但長夏不愈，當甚於冬，以水能剋火也。若冬不死，當持於春，以木能生火也。其病之復起，又當在於夏，以火病當起於火候也。且熱則心躁，故食溫衣熱，類皆當禁用之，此乃以歲而計之者如此。至於以日而計之者何如？心病者，愈在戊己日，以土旺則水衰，水衰不能剋火也。戊己不愈，加於壬癸，以水旺則火必受剋也。壬癸不死，持於甲乙，以木旺則火生也。然心病必起於丙丁，以火病當復於火日也。又至於以時而計之者何如？心病者，日中慧，以日中正屬丙丁火也。夜半甚，以夜半正屬壬癸水也。平旦靜，以平旦正屬甲乙木也。然所以治之者，心欲軟，惟鹹為能軟堅，急食鹹以軟之。惟其所欲在軟，此鹹之所以為補也。惟其所苦在緩，此甘之所以為瀉也，此乃因其性而治之耳。】

【`張志聰`曰：不死則能持，能持則能愈矣。禁溫食熱衣，心惡熱也。當愈不愈，故有所加；值死不死，故有所起。《靈樞經》曰：春生夏長秋收冬藏，是氣之常也，人亦應之。以一日分為四時，朝則為春，日中為夏，日入為秋，夜半為冬，自得其位而慧，至其所不勝而甚，而其所生而靜也。心為火臟，心病則剛燥矣，故宜食鹹以軟之。鹹味下泄上涌而從水化，能泄心氣以下交，涌水氣以上濟，水火既濟，則心氣自益。火欲炎散，以甘之發散而瀉之。】

病在脾，愈在秋，秋不愈，甚於春，春不死，持於夏，起於長夏。禁溫食飽食，濕地濡衣。脾病者，愈在庚辛，庚辛不愈，加於甲乙，甲乙不死，持於丙丁，起於戊己。脾病者，日昳慧，日出甚，下晡靜。脾欲緩，急食甘以緩之，用苦瀉之，甘補之。 【 昳，音耋。】

【`王冰`曰：五臟之病，皆以勝相加，至其所生而愈，至其所不勝而甚，至於所生而持，自得其位而起，由是故皆有間甚之時，死生之期也。】

【`馬蒔`曰：以脾經言之，凡病在脾者，以脾性屬土，其病從長夏始也。至於秋屬金，則金能剋木，而木不能剋土，故脾病當愈於秋。但秋不愈，當甚於春，以木能剋土也。若春不死，當持於夏，以火能生土也。其病之復起，又當在於長夏，以土病當復於土月也。且食或溫熱，過於太飽，或濕地濕衣，皆脾土所惡，俱宜禁之。此乃以歲而計之者如此。至於以日而計之者何如？脾病者，愈在庚辛日，以金旺則木衰，木衰不能剋土也。庚辛不愈，加於甲乙，以木旺則土必受剋也。甲乙不死，持於丙丁，以火旺則土生也。然脾病必起於戊己，以土病當復於土日也。又至於以時而計之者何如？脾病者，日昳慧，以日昳則未土正旺，土性耐也。日出甚，以日出則木旺也。下晡靜，以金旺則木退也。然所以治之者，脾欲緩，惟甘者能緩，急食甘以緩之。惟甘能緩之。此甘之所以為補也。脾苦濕，惟苦性堅燥，此苦之所以為瀉也。】

【`張志聰`曰：胃欲清飲，故禁溫食。飽食傷脾，故禁飽食，脾屬陰土而惡濕，故濕地濡衣，鹹宜禁之。　夫天之十干，化生地之五行；地之五行，化生人之五臟。人生於地，懸命於天，是以生於五行而歸命於十干也。土德和厚，故欲緩，病則失其中和之氣矣，故宜食甘以緩之。脾病則土鬱矣，故用苦味之涌泄，以瀉奪之，以甘之緩補之。《金匱要略》曰：五臟病各有所得者愈，五臟病各有所惡，隨其所不喜者為病，是以順其所欲之味為補也。】

病在肺，愈在冬，冬不愈，甚於夏，夏不死，持於長夏，起於秋。禁寒飲食，寒衣。肺病者，愈在壬癸，壬癸不愈，加於丙丁，丙丁不死，持於戊己，起於庚辛。肺病者，下晡慧，日中甚，夜半靜。肺欲收，急食酸以收之，用酸補之，辛瀉之。

【`馬蒔`曰：以肺經言之，凡病在肺者，以肺經屬金，其病從秋始也。至冬屬水，則水能剋火，而火不能剋金，故肺病當愈於冬。但冬不愈，當甚於夏，以火能剋金也。若夏不死，當持於長夏，以土能生金也。其病之復起，又當在於秋，以金病當起於金候也。且肺惡寒，故衣食之寒者皆禁用之。此乃以歲而計之者如此。至於以日而計之者何如？肺病者，愈在壬癸日，以水旺則火衰，火衰不能剋金也。壬癸不愈，加於丙丁，以火旺則金必受剋也。丙丁不死，持於戊己，以土旺則金旺也。然肺病必起於庚辛，金病當復於金日也。又至於以時而計之者何如？肺病者，下晡慧，以下晡正屬庚辛金也。日中甚，以日中正屬丙丁火也。夜半靜，以夜半正屬壬癸水也。然所以治之者，肺欲收，惟酸為能收，急食酸以收之。惟其所欲在收，此酸之所以為補也。所苦在散，此辛之所以為瀉也。】

【`張志聰`曰：形寒飲冷則傷肺，故皆禁之。凡始病則以歲月期之，病重則以旬日期之，垂死則以旦暮計之。肺主秋收之令，病則反其常矣，故急食酸以收之。用酸收以補正，辛散以瀉邪。】

病在腎，愈在春，春不愈，甚於長夏，長夏不死，持於秋，起於冬。禁犯焠㶼熱食，溫炙衣。腎病者，愈在甲乙，甲乙不愈，甚於戊己，戊己不死，持於庚辛，起於壬癸。腎病者，夜半慧，四季甚，下晡靜。腎欲堅，急食苦以堅之，用苦補之，鹹瀉之。 【 焠，音猝。㶼。音哀。】

【`馬蒔`曰：以腎經言之，凡病在腎者，以腎經屬水，其病從冬始也。至春屬木，則木能剋土，而土不能剋水，故腎病當愈於春。若春不愈，當甚於長夏，以土能剋水也。若長夏不死，當持於秋，以金能生水也。其病能復起，又當在於冬，以水病必在於水候也。且腎性惡燥，故凡焠㶼之熱食，溫炙之衣，宜弗犯之。此乃以歲而計之者如此。至於以日而計之者何如？腎病者，愈在甲乙日，以木旺則土衰，土衰不能剋水也。甲乙不愈，甚於戊己，以土旺則水必受剋也。戊己不死，持於庚辛，以金旺則水生也。然腎病必起於壬癸，以水病當復於水日也。又至於以時而計之者何如？腎病者夜半慧，以夜半屬壬癸水也。四季甚，以四季屬土也。下晡靜，以下晡屬庚辛金也。然所以治之者，腎欲堅，惟苦為能堅，急食苦以堅之。惟其所欲在苦，此苦之所以為補也。所苦在軟，此鹹之所以為瀉也。】

【`張志聰`曰：焠㶼，爆漬之熱食也。溫炙衣，烘焙之熱衣也。在四臟曰加者，言所勝之氣加於我，而使病加之，是客勝也。在腎臟曰甚於戊己，乃至其所不勝而甚，是主弱也。本經凡論五臟多不一其辭，蓋陰陽之道，推之無窮，四季辰戌丑未時也，腎體沈石，德性堅凝，病則失其常，故宜食苦以堅之，用苦堅以補之，鹹泄以瀉之。】

夫邪氣之客於身也，以勝相加，至其所生而愈，至其所不勝而甚，至於所生而持，自得其位而起。必先定五臟之脈，乃可言間甚之時，死生之期也。 【 間，去聲。】

【`王冰`曰：邪者不正之目，風寒暑濕，飢飽勞逸皆是，非惟鬼毒疫癘也。能知五臟之經脈，則可言死生間甚矣。[三部九候]論曰：必先知經脈，然後知病脈。此之謂也。】

【`馬蒔`曰：此總結上文之為病，為愈、為甚、為持、為起者，必當先定五臟之本脈而始知之也。肝病始於春，心病始於夏，脾病始於長夏，肺病始於秋，腎病始於冬者，皆由邪氣感於吾身，以勝相加。如肝病由肺而傳，心病由腎而傳，脾病由肝而傳，肺病由心而傳，腎病由脾而傳之謂也。至其所生而愈，如肝病愈於夏，心病愈於長夏，脾病愈於秋，肺病愈於冬，腎病愈於春者，皆我之所生也。至其所不勝而甚，如肝病甚於秋，心病甚於冬，脾病甚於春，肺病甚於夏，腎病甚於長夏者，皆我之所不勝而能剋我也。至其所生而持，如肝病持於冬，心病持於春，脾病持於夏，肺病持於長夏，腎病持於秋者，皆彼能生我也。自得其位而起，如肝病起於春，心病起於夏，脾病起於長夏，肺病起於秋，腎病起於冬者，皆得其自旺之時而病復起也。夫五臟之病，由於相生相勝者如此，至於日時可推矣。又當先定五臟之本脈，如春脈弦，夏脈鉤，長夏脈代，秋脈毛，冬脈石，或有胃氣及無胃氣，則彼之生我剋我，我得而知。故凡為愈者，我所生，持者生乎我，其病為間而為生之期為甚者剋乎我，為起者得本位其病為甚，而為死之期可得而言之矣。若不定五臟之脈，則彼於我之相生相剋，胡從而知之哉？】

【`張志聰`曰：邪氣者，風寒暑濕，外淫之邪也。】

肝病者，兩脅下痛引少腹，令人善怒，虛則目䀮䀮無所見，耳無所聞，善恐，如人將捕之，取其經厥陰與少陽。氣逆則頭痛，耳聾不聰，頰腫，取血者。 【 䀮䀮，音荒。】

【`王冰`曰：取血者，謂脈中血滿，獨異於常，乃氣逆之診，隨其左右，有則刺之。】

【`馬蒔`曰：上文五節言五臟之病，用五味以補瀉，則用藥之意寓矣，而此下五節，又言五臟之病，復有用鍼之法也。試以肝經言之：足厥陰之脈，循股陰入毛中，過陰器，抵少腹，又上貫鬲布脅肋，故兩脅下痛，以下引少腹，其氣實則善怒，此則邪氣有餘之證也。至於正氣之虛，則目䀮䀮無所見，耳無所聞。蓋足厥陰之脈，自脅肋循喉嚨，上入頏顙，連目系足少陽之脈，其支者從耳後入耳中，出走耳前，至目銳眥後，故虛則耳目無所見聞也。惟其虛也，故善於恐懼，如人有將捕之意，正以肝藏魂，魂不安、故其病如此。當取足厥陰之經穴中封，在足內踝骨前一寸，筋裏宛宛中，鍼四分，留七呼，灸三壯。足少陽之經穴陽輔，在足外踝上四寸，輔骨前絕骨端三分，去坵墟七寸，鍼三分，留七呼，灸三壯，以肝與膽相為表裏也。實則瀉其有餘，虛則補其不足耳。然足厥陰之脈，自目系上出額，與督脈會於巔，故頭必痛。足少陽之脈，支別者，從耳中出走耳前，又支別者，抵於䪼，加頰車，又足厥陰之脈支別者，從目系下頰裏，故耳聾不聰而頰又腫也。此則氣逆於上，故見之於頭耳頰者如此，亦是有餘之證也。取其兩經以出血而已，此不言穴，意者，亦是上文之經穴耳。此下五節，皆言用鍼不言用藥，然各經證候甚明，惟智者明此經絡，識此證候，則凡藥屬肝膽者可任用矣。後倣此。】

【`張志聰`曰：病者邪氣實也。《靈樞經》曰：肝氣實則怒。蓋肝為將軍之官而志怒，肝氣鬱而不舒，故怒也。虛者，精氣奪也。肝藏血而開竅於目，肝虛，故䀮䀮無所見。經，謂經脈也，足少陽與厥陰為表裏，故取二經以通其氣。取血者，謂取其經之多血者而去之。蓋足少陽與厥陰為表裏，少陽常少血多氣，厥陰常多血少氣，臟腑經氣相通，宜從厥陰之多血者而瀉之。】

心病者，胷中痛，脅支滿，脅下痛，膺背肩甲間痛，兩臂內痛，虛則胷腹大，脅下與腰相引而痛，取其經少陰太陽舌下血者。其變病，刺郄中血者。 【 甲、胛同。】

【`馬蒔`曰：以心病言之，手少陰心經之脈，其直者從心系卻上肺下出腋下，手厥陰心包絡之脈，其支者循胷中，出脅下腋三寸，上抵腋下，下循臑內，行太陰少陰之間，入肘中，下循臂行兩筋之間，又手太陽小腸經之脈，自臂臑上繞肩胛，交肩上，故胷中必痛，脅支必滿，脅下亦痛，膺背肩胛間兩臂內皆痛，此則邪氣有餘之證也。至於正氣之虛，則胷腹之中，大脅之下，與腰相引而痛，蓋手厥陰之脈，從胷中出屬心包絡，下隔歷絡三焦，其支者循胷出脅，手少陰之脈，自心系下鬲絡小腸，故曰胷，曰脅，曰腰，皆主痛也。當取手少陰之經穴靈道，在掌後一寸五分，鍼三分，灸三壯；手太陽之經穴陽谷，在手外側腕中銳骨下陷中，鍼三分，留三呼，灸三壯。以心與小腸相為表裏也，實則瀉其有餘，虛則補其不足耳。其舌本下並出其血者，正以手少陰之脈，從心系上俠咽喉，所以出舌下之血也。※曰出血，乃治有餘之證耳。舌下即廉泉穴，係任脈經頷下結喉上四寸中，鍼二分，留七呼，灸三壯。及有變病，則又不止前證而已，又當取手少陰之郄曰陰郄穴者，以出其血也。穴在掌後脈中，去腕半寸，當小指之後，鍼三分，灸七壯。】

【`張志聰`曰：脅支滿者，少陰之支絡，滿痛於脅下也。心火氣虛，則水濁上乘故胷腹大。經云：濁氣在上，則生䐜脹，心氣不能交於陰，故脅下與腰相引而痛也。心脈上循咽喉，開竅於舌，故取舌下血者。蓋手足陰陽所苦，必先去其血，乃去其所苦，然後瀉有餘，補不足；設有變病而邪不在經絡者，亦取其郄中出血，蓋臟腑經氣之相通也。】

【 徐公遐問曰：師言取經之多血者而去之，少陰常少血，奚獨取其舌下郄中？曰：處有常變，用有經權。少陰少血者，言其常也。病有所苦，必先去其血，而後瀉有餘。補不足者，言其變也，蓋虛者亦不宜去血。變病者又取於郄中，此皆處變用權之法，故獨舉少陰一經，而曰舌下血，曰變病，蓋欲其類推於諸經也。】

脾病者，身重，善肌①，肉痿，足不收，行善瘛，腳下痛。虛則腹滿腸鳴，飧泄食不化，取其經太陰陽明少陰血者。*① 肌：《甲乙》作「飢」*。

【`王冰`曰：取其經太陰陽明少陰血者，以行善瘛腳下痛，故取之而出血，血滿者出之。】

【`馬蒔`曰：以脾病言之，脾象土而主肉，故身重，善肌肉痿無力也。足太陰脾經之脈，起於足大指之端，循指內側，上內踝前廉，上踹內。足陽明胃經之脈，自下髀關，抵伏兔，下膝臏中，下循股外廉，下足跗，入中指間。足少陰腎經之脈，起於足小指之下，斜趨足心，上腨內出膕內廉。脾病故足不收，行善瘛腳下痛，此則邪氣有餘之證也。至於正內之虛，則腹中滿，腸中鳴，飧泄而食不化。蓋足太陰之脈，從股內前廉，入腹屬脾絡胃，足陽明之脈，入缺盆，下隔屬胃絡脾，其支者，起胃口，下循股裏，故其為病如此。當取足太陰之經穴商丘，在足內踝骨下微前陷中，鍼三分，灸三壯；足陽明之經穴解谿，在衝陽後一寸半，鍼五分，留三呼，灸三壯；足少陰之經穴復溜，在足內踝上三寸陷中，鍼三分，留七呼，灸五壯，以出其血耳。夫曰出血，則治前有餘之證而已，而虛則補之，又非可以出血治也。】

【`張志聰`曰：脾主肌肉，主通會五臟元真之氣，脾氣傷故身重，而肌肉委棄不仁也。足太陰脈循脛，邪在經絡，故足不收。氣傷故善瘛而痛。腹滿腸鳴，飧泄食不化，此脾氣虛而不能轉輸水穀也。榮衛氣血，始於足少陰腎，生於足陽明胃，輸於足太陰脾，故取此三經以通經氣。】

肺病者，喘欬，逆氣，肩背痛，汗出，尻陰股膝，髀腨胻足皆痛，虛則少氣不能報息，耳聾嗌乾，取其經太陰足太陽之外厥陰內血者。 【 尻，苦刀切。腨，音善。胻，胡郎切。嗌，音益。】

【`王冰`曰：肺虛則腎不能上潤，故嗌乾。足太陽之外厥陰內者，謂腨內側內踝後之直上少陰脈也，視左右足脈，少陰部分，有血滿異於常者取之。】

【`馬蒔`曰：以肺病言之，肺藏氣而主喘息，在變動為欬，故病則喘欬逆氣。肩近於背，而背為胷中之腑，故肩背痛也。肺主皮毛，邪盛則心液外泄，故汗出也。足少陰之脈，從足下上循腨內，出膕內廉，上股內後廉，貫脊屬腎絡膀胱。今肺病則腎為之子，亦必受邪，故尻陰股膝髀腨胻足皆痛，此乃邪氣有餘之證也。至於正氣之虛，則少氣不能報息，耳聾嗌乾，蓋手太陰之絡會於耳中，故為耳聾。腎脈從腎上貫肝鬲，入肺中，循喉嚨俠舌本，今肺虛則腎臟不足以上潤於嗌，故嗌乾。當取手太陰經之經渠穴，在寸口陷中，鍼二分，留三呼，禁灸。足太陽之外，足厥陰之內，即足少陰之脈也，亦取其經之復溜穴以出其血焉可也。[三部九候]論口：必先度其形之肥瘦，以調其氣之虛實，實則瀉之，虛則補之。必先去其血脈，而後調其虛實，無問其病，以平為期。則皆於出血之後，又當用補瀉以調之耳。餘節倣此。】

【`張志聰`曰：此言肺腎之經氣相通也。夫肺主氣而發原於腎，腎為本，肺為末，母子之經氣相通。肺俞氣在肩背，氣逆於上則肩背痛而汗出，逆於下，則尻陰胻膝皆痛也。腎為生氣之原，肺主周身之氣以司呼吸，生氣衰於下，故不能報息於上耳。腎氣衰則耳聾，金水之氣不足則嗌乾也。】

腎病者，腹大脛腫，喘欬身重，寢汗出憎風，虛則胷中痛，大腹小腹痛，清厥，意不樂，取其經少陰太陽血者。 【 樂，音洛。】

【`王冰`曰：脛既腫矣，汗後津泄，陰凝元府，陽爍上焦，內熱外寒，故憎風也。腎脈從肺出絡心，注胷中，然腎氣既虛，心無所制，心氣熏肺，故痛聚胷中也。清謂氣清冷，厥謂氣逆也。以清冷氣逆，故大腹小腹痛，志不足則神躁擾，故不樂也。凡刺之道，虛則補之，實則瀉之，不盛不虛以經取之，是謂得道。經絡有血，刺而去之，是謂守法。猶當揣形定氣，先去血脈，而後乃平有餘不足。[三部九候]論曰：必先度其形之肥瘦，以調其氣之虛實，實則瀉之。虛則補之，必先去其血脈而後調之。此之謂也。】

【`馬蒔`曰：以腎經言之，足少陰之脈，起於足心，上循腨內，出膕內廉，上股內後廉，貫脊屬腎絡膀胱，其直者從腎上貫肝膈，入肺中，故腹大脛腫喘欬也。腎病則骨不能用，故身重也。腎主五液，在心為汗，腎邪攻肺，心氣內微，故寢後即有汗也。大凡有汗之疾多惡風，以腠理不密，故汗出而表虛者必惡風也。此皆邪氣有餘之證耳。至於正氣之虛，則足少陰之脈，從肺出絡心，注胷中，今腎氣既虛，胷中自痛，其大腹小腹亦從而痛，正以腎脈自小腹中行大腹至俞府而止也。足太陽膀胱經之脈，從項下行而至足，今腎氣既虛，而太陽之氣不能盛行於足，故足清冷而氣逆也。腎之神為志，惟志不足，故意不樂也。當取足少陰之經穴復溜，足太陽之經穴崐崘，在足外踝後跟骨上陷中，鍼三分，留七呼，灸三壯，以出其血可也。】

【`張志聰`曰：水邪逆於上則喘欬，生氣衰於下則身重也。太陽之氣司表，而下出於膀胱，經氣逆則表氣虛，故寢汗出而惡風。腎氣虛而不能上交於心，故胷中痛。少陰之氣上與陽明相合，生氣虛於下，故大腹小腹痛也。清厥，冷之輕者，陽氣虛，故手足逆冷也。心有所憶謂之意，膻中者，臣使之官，代君行令，喜樂出焉。胷中之心氣不足，故意不樂也。少陰與太陽為表裏，臟腑之經氣相通，故臟病而兼及於腑經也。以上論病生於經脈肌肉，宜治之以鍼石者，審其臟腑經絡之虛實而取之。】

肝色青，宜食甘，粳米、牛肉、棗、葵皆甘。心色赤，宜食酸，小豆、犬肉、李、韭皆酸。肺色白，宜食苦，麥、羊肉、杏、薤皆苦。脾色黃，宜食鹹，大豆、豕肉、栗、藿皆鹹。腎色黑，宜食辛，黃黍、雞肉、桃、蔥皆辛。辛散，酸收，甘緩，苦堅，鹹軟。毒藥攻邪，五穀為養，五果為助，五畜為益，五菜為充，氣味合而服之，以補精益氣。此五者有辛酸甘苦鹹，各有所利，或散或收，或緩或急，或堅或軟，四時五臟病，隨五味所宜也。

【`王冰`曰：夫辛散，酸收，甘緩，苦堅，鹹軟，皆自然之氣也。然辛味苦味，匪唯堅散而已。辛亦能潤能散，苦亦能燥能泄，故上文曰脾苦濕，急食苦以燥之，肺苦氣上逆，急食苦以泄之，則其謂苦之燥泄也。又曰，腎苦燥，急食辛以潤之，則其謂辛之濡潤也。藥謂金、玉、土、石、草、木、菜、果、蟲、魚、鳥、獸之類，皆可以祛邪養正者也，然辟邪安正，惟毒乃能，以其能然，故通謂之毒藥也。五穀，謂粳米、小豆、麥、大豆、黃黍也。五果，謂桃、李、杏、栗、棗也。五畜，謂牛、羊、豕、犬、雞也。五菜，謂葵、藿、薤、蔥、韭也。氣為陽化，味曰陰施，氣味合和則補益精氣矣。[陰陽應象]大論曰：陽為氣，陰為味，味歸形，形歸氣，氣歸精，精歸化，精食氣，形食味。又曰：形不足者溫之以氣，精不足者補之以味，由是則補精益氣，其義可知。用五味而調五臟。配肝以甘、心以酸、脾以鹹、肺以苦、腎以辛者，各隨其宜，欲緩、欲收、欲軟、欲泄、欲散、欲堅而為用，非以相生相養而為義也。】

【`馬蒔`曰：此承首節論五臟肝苦急，急食甘以緩之等義而詳言之也。東方甲乙木，其色青，肝屬木，故色亦青；肝苦急，惟甘為能緩之，故宜食甘，凡粳米、牛肉、棗、葵皆甘，皆可食也。南方丙丁火，其色赤，心屬火，故色亦赤；心苦緩，唯酸為能收之，故宜食酸，凡小豆，犬肉、李、韭皆酸，皆可食也。西方庚辛金，其色白，肺亦屬金，故色亦白；肺苦氣上逆，惟苦為能泄之，故宜食苦，凡麥，羊肉、杏、薤皆苦，皆可食也。中央戊己土，其色黃，脾亦屬土，故色亦黃；上文脾苦濕急食苦以燥之，故宜食苦，然腎為胃關，脾與腎合，當假鹹之柔軟以利其關，關利而胃氣乃行，胃行而穀氣方化，故脾與各臟不同。宜食味之鹹者，乃調利機關之義也，凡大豆、豕肉、栗、藿皆鹹，皆可食也。北方壬癸水，其色黑，腎亦屬水，故其色亦黑；腎苦燥，急食辛以潤之，故宜食辛，凡黃黍、雞肉、桃、蔥皆辛，皆可食也。以辛主散，酸主收，甘主緩，苦主堅，鹹主軟故耳。彼補正氣者，必有取於良藥，治邪氣者，必有取於毒藥，此毒藥之所以攻邪也。五穀所以養此元氣也，五果所以助此元氣也，五畜所以益此元氣也，五菜所以充此元氣也。此皆陽為氣者，氣歸精而精歸化，陰為味者，味歸形而形歸氣，故合氣味而服之，所以補精益氣也。自毒藥攻邪以下至此，其間穀、果、畜、菜各有五者，各有五味，各有散、收、緩、急、堅、軟之宜，在因四時五臟之病，隨五味所宜以異用耳。蓋至是而臟氣法時之義，無餘蘊矣。】

【`張志聰`曰：夫精明五色者，氣之華也。肝色青，則其氣苦急，故宜食甘以緩之，蓋五味所以養五臟之氣者也。心志喜，喜則氣緩，緩則心神懈弛，故宜食酸以收養心氣也。肺色白，其氣主秋金之降令，而苦上逆，故宜食苦以收降其肺氣。夫脾土之所以灌溉四臟者，主上滲於心肺，下洩於肝腎，如脾苦濕則不能上滲矣，土氣敦阜則不能下洩矣。經曰：酸苦涌泄為陰，鹹味滲泄為陰。故宜食苦者，取其燥土氣以湧滲於上也。宜食鹹者，取其行土氣以滲泄於下也。腎色黑，則其氣喜潤，辛能開腠理，致津液，蓋從革作辛，能通母之化源也。辛散、酸收、甘緩、苦堅、鹹軟，此言發散涌泄之外，而又有或收、或緩、或堅、或耎之性，善用者隨其所利而行之，如五穀以供養五臟之氣，五果以助其養，五畜以為補益五臟者也，五菜以為充實於臟腑者也。然穀、肉、果、菜，皆有五氣五味，宜和合而食之，無使偏勝，以補益精氣，如偏食焦苦之氣味則增火化，如偏食鹹腐之物則增寒化，經曰：久而增氣，物化之常也。氣增而久，天之由也。故宜氣味和合而食之。五者，謂毒藥、穀、畜、菜、果也。言此五者，皆有辛甘之發散，有酸苦鹹之涌泄，又有辛散、酸收、苦堅、鹹軟，或隨四時之宜散、宜收，或隨五臟之所苦、所欲，各隨其所利而行之。此篇論察五臟以知間甚死生之期，審貴賤以施鍼砭藥食之別。】

# 宣明五氣
★ 素問·宣明五氣篇第二十三

【`馬蒔`曰：此篇宣明五臟之氣，故名篇。】

【`張志聰`曰：天地之間，六合之內，不離於五，人亦應之。此篇承上章而宣明五氣五味五臟五邪，故無問答之辭，而不曰論。】

五味所入：酸入肝，辛入肺，苦入心，鹹入腎，甘入脾，是謂五入。

【`王冰`曰：肝合木而味酸，肺合金而味辛，心合火而味苦，腎合水而味鹹，脾合土而味甘。[至真要]大論云：夫五味入胃，多歸所喜。故酸先入肝，苦先入心，甘先入脾，辛先入肺，鹹先入腎是也。】

【`馬蒔`曰：此言五味各入五臟也。[陰陽應象]大論云：木生酸，酸生肝；金生辛，辛生肺；火生苦，苦生心；水生鹹，鹹生腎；土生甘，甘生脾。此酸之所以入肝，串之所以入肺，苦之所以入心，鹹之所以入腎，甘之所以入脾也。五味隨五臟而入，遂名之曰五入。】

【`張志聰`曰：伯高云：胃者五臟六腑之海也。水穀皆入於胃，五臟六腑皆稟氣於胃。五味各走其所喜，酸先走肝，苦先走心，甘先走脾，辛先走肺，鹹先走腎。穀氣津液已行，榮衛大通，乃化糟粕，以次傳下。味之酸者，入肝以養肝氣；味之辛者，入肺以養肺氣；味之苦者，入心以養心氣；味之鹹者，入腎以養腎氣；味之甘者，入脾以養脾氣也。】

五氣所病：心為噫，肺為欬，肝為語，脾為吞，腎為欠、為嚏，胃為氣逆、為噦、為恐，大腸小腸為泄，下焦溢為水，膀胱不利為癃、不約為遺溺，膽為怒，是謂五病。

【`王冰`曰：心為噫，象火炎上，煙隨焰出，心不受穢，故噫出之。肺為欬，象金堅勁，扣之有聲，邪擊於肺，故為欬也。肝為語，象木枝條而形支別，語宣委曲，故出於肝。脾象土包容，物歸於內，翕如皆受，故為吞也。腎為欠為嚏，象水下流，乃生雲霧，氣鬱於胃，故欠生焉。太陽之氣和利而滿於心，出於鼻則生嚏也。胃為水穀之海，腎與為關，關閉不利，則氣逆而上行也。以包容水穀，性喜受寒，寒穀相薄，故為噦也。寒盛則噦起，熱盛則恐生，何者？胃熱則腎氣微弱，故為恐也。下文曰：精氣并於腎則恐是也。大腸為傳道之腑，小腸為受盛之腑，受盛之氣既虛，傳道之司不禁，故為泄利也。下焦為分注之所，氣窒不瀉，則溢而為水。膀胱為津液之腑，水注由之，然足三焦脈實，約下焦而不通，則不得小便，足三焦脈虛，不約下焦則遺溺也。《靈樞經》曰：足三焦者，太陽之別也，並太陽之正，入絡膀胱，約下焦，實則閉癃，虛則遺溺。膽則中正決斷，無私無偏，其性剛決，故為怒。[六節臟象]論曰：凡十一臟取決於膽也。】

【`馬蒔`曰：此言五臟邪氣各有所病也。心有不平，氣鬱於心，故噫出之，象火炎上而煙焰出也。肺為欬，蓋肺本屬金，扣之當有聲，故邪擊於肺則為欬也。肝為語，象木有枝條而下宣委曲，故出於肝也。脾為吞者，象土包容物歸於內，故為吞也。腎為欠為嚏，按《靈樞》[口問]篇岐伯曰：衛氣晝日行於陽，夜半則行於陰，陰者主夜，夜者主臥，陽者主上，陰者主下，故陰氣積於下，陽氣未盡，陽引而上，陰引而下，陰陽相引，故數欠。又曰：陽氣和利滿於心，出於鼻，故為嚏。今曰為腎之病者，蓋腎屬乎陰，故欠由之，足太陽之氣，和利於心，而太陽與腎為表裏，故嚏由之。觀[口問]篇下文有補足太陽眉上等語，則知陽氣為太陽，而嚏出於鼻，故補眉上也。眉上者，攢竹穴也。縱陽氣為衛氣，亦由膀胱穴而上行之，所謂目張則上行於頭，故必刺攢竹穴。胃為氣逆為噦為恐，蓋胃為水穀之海；故胃氣不和則氣逆。按《靈樞》[口問]篇岐伯曰：穀入於胃，胃氣上注於肺，今有故，寒氣與新穀氣俱還入於胃，新故相亂，真邪相攻，氣并相逆，復出於胃，故為噦。又按[陰陽應象]大論曰：腎在志為恐。又按此篇下文有曰：精氣并於腎則恐。今以為胃之病者，蓋胃寒則噦起，胃熱則恐生。何者？胃熱則腎氣亦熱，故為恐也。蓋腎者胃之關也。大腸小腸為泄，蓋大腸為傳道之腑，小腸為受盛之腑，今受盛之氣既虛，傳道之司不禁，故為泄利之證也。下焦者，即《靈樞》[營衛生會](衛氣)篇上中下之下焦也。按[營衛生會](衛氣)篇岐伯曰：下焦者，別廻腸，注於膀胱而滲入焉。故水穀者常并居於胃中，成糟粕而俱下於大腸，而成下焦，滲而俱下，濟泌別汁，循下焦而滲入膀胱。故《難經》三十一難曰：下焦者在臍下，當膀胱上口，主分別滲泄，主出而不納以傳道也。又三十五難曰：膀胱者為黑腸，下焦所治也。今下焦之氣窒而不瀉，故溢而為水病。[靈蘭秘典]論云：膀胱者，州都之官，津液藏焉，氣化則能出矣。今曰不利，則為癃，癃者，水道不通之病也。不約則為遣溺，遺溺者，溺不止也。膽者，中正之官，決斷出焉，惟決斷無私，秉正疾邪，故病為怒。[陰陽應象]大論曰：肝在志為怒。而此云然者，以其與肝為表裏也。是為五臟之病也。其曰大腸、小腸、胃、膽、膀胱者，腑病同臟，臟病腑亦病也。】

【`張志聰`曰：五氣所病者，五臟氣逆而為病也。噫，不平之氣。本經云，所謂上走心為噫者，陰氣而上走於陽明，陽明絡屬心，故上走心為噫，蓋此因胃氣上逆於心故為噫。肺為欬者，[陰陽應象]大論曰：肺在變動為欬。肝為將軍之官，在志為怒，肝氣欲連則為語。[診要經終]篇曰：春刺冬分，邪氣著臟，病不愈，又且欲言語。此言春令之肝氣不舒故也。脾主為胃行其津液，脾氣病而不能灌溉於四臟，則津液反溢於脾竅之口，故為吞嚥之證。《靈樞經》曰：陽者主上，陰者主下，陽引而上，陰引而下，陰陽相引，故數欠，當瀉足少陰，補足太陽。蓋少陰之氣在下，病則反逆於上，而欲引於下，欲引於下則欠，反逆於上則嚏，蓋腎絡上通於肺也。穀入於胃乃傳之肺，而肺反還入於胃，胃受肺之寒氣所逆，而欲復出於胃，故為噦。胃之逆氣下并於腎，則為恐。蓋腎與胃，戊癸相合也。噦，呃逆也；噦噦，車鑾聲，言呃聲之有輪序，故曰噦。大腸小腸受盛水穀，變化糟粕，病則不能化物而為泄矣。下焦如瀆，水道出焉，病則反溢而為水病。《靈樞經》曰：三焦下俞出於委陽，並太陽之正，入絡膀胱，約下焦，實則閉癃，虛則遺溺，遺溺則補之，閉癃則瀉之。膽為中正之官，性秉剛決，病則氣鬱而為怒。五病謂病五臟五行之氣，而六腑亦配合於五行。】

五精所并：精氣并於心則喜，并於肺則悲，并於肝則憂，并於脾則畏，并於腎則恐，是謂五并。虛而相并者也。

【`王冰`曰：精氣謂火之精氣也。肝虛而心精并之，則為喜。《靈樞經》曰：喜樂無極則傷魄，魄為肺神，明心火并於肺金也。肝虛而肺氣并之，則為悲，經曰：悲哀動中則傷魂，魂為肝神，明肺金并於肝木也。脾虛而肝氣并之，則為憂，經曰：愁憂不解則傷意，意為脾神，明肝木并於脾土也。腎虛而脾氣并之，則為畏，經曰：恐懼而不解則傷精，精為腎神，明脾土并於腎水也。心虛而腎氣并之，則為恐，經曰：怵惕思慮則傷神，神為心主，明腎水并於心火也。此皆正氣不足而勝氣并之，乃為是矣。】

【`馬蒔`曰：此言五臟既虛，故精氣并之，則志不能禁也。[陰陽應象]大論曰：肝在志為怒，心在志為喜，脾在志為思，肺在志為憂，腎在志為恐。今心虛而餘臟之精氣皆并之則善喜，蓋喜者同其所志，而太過於喜則為病也。肺虛而餘臟精氣并之則善悲，[陰陽應象]大論曰：憂而茲曰悲者，蓋憂與悲相類也。肝虛而餘臟精氣并之則善憂，[陰陽應象]大論曰：怒而茲曰憂者，以肺氣得以乘之也。脾虛而餘臟精氣并之則善畏，[陰陽應象]大論曰：思而茲曰畏者，蓋思過則反畏也。腎虛而餘臟精氣并之則善恐。是之為五并者，惟其本臟既虛，而餘臟精氣并之，則本臟之志不能禁，而失之太過者有之。調經論以相并為實，蓋實亦為病也。】

【`張志聰`曰：五精所并，謂五臟之精氣相并也。并於心則喜，蓋多陽者多喜，心為陽臟，陰精并之故喜。經曰：神有餘則笑不休。并於肺則悲者，肝悲哀動中則傷魂，肺虛而肝氣并於肺故悲。并於肝則憂者，憂愁不解則傷意，肝虛而脾氣并於肝則憂也。并於脾則畏者，恐懼不解則傷精，脾虛而腎氣并於脾故畏也。并於腎則恐者，本經曰：所謂恐，如人將捕之者。陰氣少，陽氣入陰，陰陽相薄故恐也。蓋心腎為水火、陰陽之主宰，是以心虛而陰精并之則喜，腎虛而陽氣并之則恐。此水火二氣，上下交并，其餘三臟，皆所勝之氣相并，所謂氣不及則所勝妄行。徐公遐曰：有精相并者，有氣相并者：故首提曰精氣。】

五臟所惡：心惡熱，肺惡寒，肝惡風，脾惡濕，腎惡燥，是謂五惡。 【 惡，俱去聲。】

【`王冰`曰：心惡熱，熱則脈潰濁。肺惡寒，寒則氣留滯。肝惡風，風則筋燥急。脾惡濕，濕則肉痿腫。腎惡燥，燥則精竭涸。楊上善云：肺惡燥，今言肺惡寒，腎惡燥者，燥在於秋，寒之始也；寒在於冬，燥之終也。肺在於秋，以肺惡寒之甚；故言其終，腎在於冬，腎惡不甚，故言其始也。】

【`馬蒔`曰：此言五臟之性有所惡也。心本屬火，火之性熱，而受熱則病，故惡熱。肺本屬金，金之體寒，而受寒則病，故惡寒。肝屬木，其性與風氣相通，而感風則傷筋，故惡風。脾屬土，土濕則傷肉，故惡濕。腎屬水，其性潤，而得燥則精涸，故惡燥。是謂五臟之所惡也。】

【`張志聰`曰：金木水火土，五臟之本氣也。風寒熱燥火，五行之所生也。五臟之氣，喜於生化，故本氣自勝者惡之。三臟惡本氣之勝，肺惡腎之寒，腎惡肺之燥，此亦陰陽變換之道，而肺腎子母之氣，互為本末也。】

五臟化液：心為汗，肺為涕，肝為淚，脾為涎，腎為唾，是謂五液。

【`王冰`曰：心為汗，泄於皮腠也。肺為涕，潤於鼻竅也。肝為淚，流於眼目也。脾為涎，溢於脣口也。腎為唾，生於牙齒也。】

【`馬蒔`曰：此言五臟各有其液也。飲食入胃，其精微之氣有所化而為液者，在心為汗，故得熱則汗出，心氣有餘也；在肺為涕，故鼻為肺之竅，涕出於肺也；在肝為淚，故目為肝之竅者，淚注於目也；在脾為涎，故脣口主脾者，涎出於脾也；在腎為唾，故齒為骨類者，唾生於齒也。是謂五臟之液也。】

【`張志聰`曰：水殺入口，其味有五，津液各走其道，五臟受水穀之津，淖注於外竅而化為五液。心主血，汗乃血之液也。出於肺竅之鼻而為涕，出於肝竅之目而為淚，出於脾竅之口而為涎。腎絡上貫膈，入肺中，循喉嚨，挾舌本，舌下廉泉玉英，上液之道也，故腎為唾。經曰：液者，所以灌精濡空竅者也。又曰：五液者，腎為水臟，受五臟之精而藏之，腎之液復入心而為血，入肝為淚，入肺為涕，入脾為涎，自入為唾，是以五液皆鹹。】

五味所禁：辛走氣，氣病無多食辛；鹹走血，血病無多食鹹；苦走骨，骨病無多食苦；甘走肉，肉病無多食甘；酸走筋，筋病無多食酸。是謂五禁，無令多食。

【`王冰`曰：病，謂力少不自勝也。皇甫士安云：鹹先走腎。此云走血者，腎合三焦，血脈雖屬肝心，而為中焦之道，故鹹入而走血也。苦走心。此云走骨者，水火相濟，骨氣通於心也。甘走肉，酸走筋，是皆為行其氣速，故不欲多食，多食則病甚，故病者無多食也。《太素》五禁云：肝病禁辛，心病禁鹹，脾病禁酸，肺病禁苦，腎病禁甘，名此為五裁。楊上善云：口嗜而欲，食之不可多也，必自裁之，名曰五裁。】

【`馬蒔`曰：此言五臟之病，各有禁食之味也。按《靈樞》[五味]論曰：酸走筋，多食之，令人癃；鹹走血，多食之，令人渴，辛走氣，多食之，令人洞心；苦走骨，多食之，令人變嘔；甘走肉，多食之，令人悗心。其少俞之所答者，尤為詳悉，宜參看之。】

【`張志聰`曰：陰之所生，奉在五味，陰之五官，傷在五味，故禁多食。肺主氣，辛入肺，故走氣，氣病而多食之，反辛散而傷氣也。心主血，潤下作鹹，鹹走血者，水氣上交於心也，血病而多食之，則水反勝火矣。腎主骨，炎上作苦，苦走骨者，火氣下交於腎也，骨病而多食之，則火氣反勝矣。此與并於心則喜，拌於腎則恐之義相同。蓋心腎水火之氣，時相既濟，故所走互更，其餘三臟，是本臟之味，而走本臟所主之筋肉也。脾主肌肉，甘為土味，脾病而多食之，則反傷脾氣。肝合筋，酸走肝，筋病而多食之，則反傷其肝氣。五味所以養五臟之氣者也，病則氣虛，故無令多食，蓋少則補，多則反傷其氣。】

五病所發：陰病發於骨，陽病發於血，陰病發於肉，陽病發於冬，陰病發於夏，是謂五發。

【`王冰`曰：骨肉陰靜，故陽氣從之；血脈陽動，故陰氣乘之。夏陽氣盛，故陰病發於夏；冬陰氣盛，故陽病發於冬，各隨其少也。】

【`馬蒔`曰：此言五臟之病，各有所發也。陰經之病，發之在骨與肉，以骨屬足少陰，肉屬太陰也。陽經之病，發之於血，以血生於營氣，營氣屬陰，陰不勝陽，故陽經有病，而血隨以病焉。冬時陰氣盛，故陽病發於冬，以陽不能敵陰也；夏時陽氣盛，故陰病發於夏，以陰不能敵陽也。】

【`張志聰`曰：承上文而言五臟之病，各有所發。腎為陰臟，在體為骨，故腎陰之病而發於骨。心為陽中之太陽，在體為脈，故心陽之病而發於血。脾為陰中之至陰，在體為肉，是以太陰之病，而發於所主之肌肉。肝為陰中之少陽，逆冬氣則奉生者少，春為痿厥，故肝臟之陽病發於冬。肺為牝臟，逆夏氣則奉收者少，秋為痎瘧，故肺臟之陰病而發於夏也。夫所謂陽病發於骨，陰病發於血者，即[調神](四氣調神)論之所謂逆夏氣則太陽不長，心氣內洞，逆冬氣則少陰不藏，腎氣獨沉之義，此因本氣自傷而為病也。曰陽病發於冬，陰病發於夏者，因所生之母，氣逆而為病也。陰陽之道，推變無窮，若膠執於心腎發於骨血，肝肺發於冬夏，又不可與論陰陽矣。是謂五發，謂五臟皆有所發之處，各有所發之因。】

五邪所亂：邪入於陽則狂，邪入於陰則痹，搏陽則為巔疾，搏陰則為瘖，陽入之陰則靜，陰出之陽則怒，是謂五亂。

【`王冰`曰：邪居於陽脈之中，則四肢熱盛，故為狂。邪入於陰脈之內，則六經凝泣而不通，故為痹。邪內博於陽，則脈流薄疾，故為上巔之疾。邪內搏於陰，則脈不流，故令瘖不能言。陽人之陰則靜，陰出之陽則怒，隨所之而為疾也。】

【`馬蒔`曰：此言五臟之邪，各有所亂也。邪氣不入於陰，而入於陽，則陽邪有餘而為狂。[生氣通天]論曰：陰不勝其陽，則脈流薄疾，并乃狂。邪氣不入於陽而入於陰，則陰邪有餘而為痹，故經脈不通而成𤸷痹也。《靈樞》[九鍼]論曰：邪入於陽則為巔疾。蓋陽脈搏擊，則陽主上升，故頂巔自疾也。又曰：邪入於陰，轉則為瘖。今日搏陰則為瘖，蓋陰脈搏擊，則陰氣為邪所傷，故轉則為瘖也。陽脈之邪入於陰經，則其病也靜，陰脈之邪出於陽經，則其病也怒。是因氣亂而為病也，遂以五亂名之。】

【`張志聰`曰：此言正氣為邪氣所亂也。邪入於陽則陽盛，陰不勝其陽，則脈流薄疾，并乃狂。又四肢為諸陽之本，陽盛則四肢實，實則能登高也；熱盛於身，則棄衣欲走也；陽盛則使人罵詈，不避親疏也。痹者，閉也，痛也。邪入於陰，閉而不行，則留著而為痹痛之證，故曰病在陽者名曰風，病在陰者名曰痹。[方盛衰]論曰：氣上不下，頭痛巔疾。蓋邪氣與陽氣搏擊於上，則為頭痛巔頂之疾。足之少陰，上繫於舌，絡於橫骨，終於會厭。邪搏於陰，則會厭不能發，發不能下，至其開闔不致，故為瘖。陽分之邪而入之陰，則病者靜，蓋陰盛則靜也。陰分之邪而出之陽，則病者多怒，蓋陽盛則怒也。五亂謂邪氣亂於五臟之陰陽。】

五邪所見：春得秋脈，夏得冬脈，長夏得春脈，秋得夏脈，冬得長夏脈，名曰陰出之陽，病善怒不治，是謂五邪皆同，命死不治。

【`馬蒔`曰：此言五臟之邪，有所見之脈也。春得秋脈，金剋木也；夏得冬脈，水剋火也；長夏得春脈，木剋土也；秋得夏脈，火剋金也；冬得長夏脈，土剋水也。是謂五邪，皆同，名曰死不治耳。】

【`張志聰`曰：夫五邪之亂於陰陽者，亂五臟陰陽之氣也。正氣為賊邪所傷，則五邪之勝氣，外見於脈矣。如春弦、夏鉤、秋毛、冬石，五臟陰陽之正氣也。反得所勝之脈者，邪賊盛而見於脈也。夫內為陰，外為陽，在內五臟為陰，在外皮肉絡脈為陽。在內所傷之臟氣而外見於脈，故名曰陰出之陽。邪出於脈則血有餘，經曰：血有餘則怒，此正氣為邪氣所勝，故為不治。所謂不治者，謂五脈皆為邪勝也。如五臟之氣，為邪所勝，見四時相剋之脈，皆為死不治矣。】

五臟所藏：心藏神，肺藏魄，肝藏魂，脾藏意，腎藏志，是謂五臟所藏。

【`王冰`曰：心藏神，精氣之化成也。肺藏魄，精氣之匡佐也。肝藏魂，神氣之輔弼也。脾藏意，記而不忘者也。腎藏志，專意而不移者也。腎受五臟六腑之精，元氣之本，生成之根，為胃之關，是以志能則命通。楊上善云：腎有二枚，左為腎藏志，右為命門藏精也。】

【`馬蒔`曰：此言五臟各有所藏之神也。按《靈樞》[本神]篇黃帝曰：何為德氣生精神魂魄心意志思智慮？岐伯曰：天之在我者德也，地之在我者氣也，德流氣薄而生者也。故生之來謂之精，兩精相搏謂之神，隨神往來者謂之魂，並精而出入者謂之魄，所以任物者謂之心，心有所憶謂之意，意之所存謂之志，因志而存變謂之思，因思而遠慕謂之慮，因慮而處物謂之智。神之所藏在心，以神屬陽，心為牡臟，故藏之。魄之所藏在肺，以魄屬陰，肺為牝臟，故藏之。魂之所藏在肝，以肝屬陽，肝為牡臟，故藏之。意之所藏在脾，以脾在志為思，惟意者心之所之，故藏之。志之所藏在腎，以志者心之所立也，志主於堅，腎主作強，故藏之。是謂五臟所藏也。】

【`張志聰`曰：臟者藏也，主藏而不瀉也。經曰：兩精相搏謂之神，是神乃陰精所生而藏於心臟，魄乃陰精所生，肺為陰臟，故主藏魄。肝為陽臟，故主藏魂。心生血，脈血生脾，故心所之之意而藏於脾也。神生於精，志生於心，亦心腎交濟之義，是為五臟所藏之神也。朱永年曰：所生之來謂之精。又曰，神者水穀之精氣也。是先天所生之精，與後天水穀之精而生此神，故曰兩精相搏。】

五臟所主：心主脈，肺主皮，肝主筋，脾主肉，腎主骨，是謂五主。

【`王冰`曰：心主脈，壅遏榮氣，應息而動也。肺主皮，包裹筋肉，間拒諸邪也。肝主筋，束絡機關，隨神而運也。脾主肉，復藏筋骨，通行衛氣也。腎主骨，張筋化髓，幹以立身也。】

【`馬蒔`曰：此言五臟之所主也。】

【`張志聰`曰：五臟在內，而各有所主之外合。心主血，故所主在脈。肺主氣，氣主皮毛，故肺合皮。肝生於腎，筋生於骨，故在臟為肝，在體為筋，五臟元真之氣，通會於肌肉腠理，脾氣通於五臟，故所主在肉。腎藏精髓而注於骨，故所主在骨，是謂五主。謂人身之皮腠形層，各屬五臟之所主。】

五勞所傷：久視傷血，久臥傷氣，久坐傷肉，久立傷骨，久行傷筋，是謂五勞所傷。

【`王冰`曰：久視傷血，勞於心也。久臥傷氣，勞於肺也。久坐傷肉，勞於脾也。久立傷骨，勞於腎也。久行傷筋，勞於肝也。】

【`馬蒔`曰：此言五臟所勞，各有所傷也。】

【`張志聰`曰：勞謂太過也。上古之民，形勞而不倦，久視損神，故傷血。久臥則氣不行，故傷氣。脾喜運動，故久坐傷肉，久立則傷腰腎膝脛，故傷骨。行走罷極則傷筋。是五勞而傷五臟所主之血氣筋骨。】

五脈應象：肝脈弦，心脈鉤，脾脈代，肺脈毛，腎脈石，是謂五臟之脈。

【`王冰`曰：弦者，軟虛而滑，端直以長也。鉤者，如鉤之偃，來盛去衰也。代者，軟而弱也。毛者，輕浮而虛如羽毛也。石者，沉堅而搏，如石之投也。】

【`馬蒔`曰：此言五臟之脈象也，大義見[玉機真臟]論中。】

【`張志聰`曰：五臟之脈，以應四時五行之象。肝脈弦，象木體之條達也。心脈鉤，象火炎盛，而秒則環轉如鉤。脾脈代，象四時之更代也。秋令清肅，故象羽毛之清虛。腎脈石，象石之沉水也。夫九候之道，必先定五臟五脈，審辨其五實五虛，而後立五法調五味以治之，故此篇宣明五臟之氣焉。】


# 血氣形志
★ 素問·血氣形志篇第二十四

【`馬蒔`曰：內有血氣多少形志苦樂等義，故名篇。】

夫人之常數，太陽常多血少氣，少陽常少血多氣，陽明常多氣多血，少陰常少血多氣，厥陰常多血少氣，太陰常多氣少血，此天之常數。

【`馬蒔`曰：此言陰陽各經，有血氣之多少，乃天生人之常數也。其間有氣血多少不同，太陽者，手太陽小腸經，足太陽膀胱經，其血多，其氣少，少陽者，手少陽三焦經，足少陽膽經，其血少，其氣多；陽明者，手陽明大腸經，足陽明胃經，其氣血俱多；少陰者，手少陰心經，足少陰腎經，其血少，其氣多；厥陰者，手厥陰心包絡經，足厥陰肝經，其血多，其氣少；太陰者，手太陰肺經，足太陰脾經，其氣多，其血少；此雖人之常數，實天有陰陽太少所生，故曰此天生人之常數也。】

【`張志聰`曰：夫氣為陽，血為陰，腑為陽，臟為陰，臟腑陰陽，雌雄相合，而氣血之多少，自有常數。如太陽多血少氣，則少陰少血多氣，少陽少血多氣，則厥陰多血少氣，陽有餘則陰不足，陰有餘則陽不足，此天地盈虛之常數也。惟陽明則氣血皆多，蓋血氣皆生於陽明也。】

足太陽與少陰為表裏，少陽與厥陰為表裏，陽明與太陰為表裏，是謂足之陰陽也。手太陽與少陰為表裏，少陽與心主為表裏，陽明與太陰為表裏，是謂手之陰陽也。今知手足陰陽所苦，凡治病必先去其血，乃去其所苦，伺之所欲，然後瀉有餘，補不足。

【`王冰`曰：先去其血，謂見血脈盛滿，獨異於常者，乃去之。不謂常刺，則先去其血也。】

【`馬蒔`曰：此言手足各有陰陽兩經為之表裏也。表裏者，內外也。足太陽者，膀胱也。足少陰者，腎也。膀胱之井滎俞原經合，始於足小指之外側；腎之井滎俞經合，始於足心，故皆稱曰足。膀胱為腑，故曰表；腎為臟，故曰裏，是足太陽與足少陰為表裏者如此。足少陽者，膽也。足厥陰者，肝也。膽之井滎俞原經合，始於足之第四指之端；肝之井滎俞經合，始於足大指外側之端，故皆稱曰足。膽為腑，故曰表；肝為臟，故曰裏，是足少陽與厥陰為表裏者如此。足陽明者，胃也。足太陰者，脾也。胃之井滎俞原經合，始於足次指之端；脾之井滎俞經合始於足大指內側之端，故皆稱曰足。胃為腑，故曰表；脾為臟，故曰裏，是足陽明與太陰為表裏者如此。此乃所以為足之陽經陰經也。手太陽者，小腸也。手少陰者，心也。小腸之井滎俞原經合，始於手小指外側之端；心之井滎俞經合，始於手小指內之端，故皆稱曰手。小腸為腑，故曰表；心為臟，故曰裏，是手太陽與少陰為表裏者如此。手少陽者，三焦也。手厥陰者，心包絡經也。三焦之井滎俞原經合，始於手第四指之端；心包絡經之井滎俞經合，始於手中指之端，故皆稱之曰手。夫曰手心主者，蓋包絡居心之下，代心主以行事，心不受邪，而治病者亦治手心主，故即稱之曰心主。三焦為腑，故曰表；心主為臟，故曰裏，是手少陽與心主為表裏者如此。手陽明者，大腸經也。手太陰者，肺也。大腸之井滎俞原經合，始於手次指之端；肺之井滎俞經合，始於手大指之端，故皆稱曰手。大腸為俯，故曰表；肺為臟，故曰裏，是手陽明與太陰為表裏者如此。此乃所以為手之陽經陰經也。今欲知手足陰經陽經所苦之疾，果在何經，乃去其所苦，如肝苦急，心苦酸，脾苦濕，肺苦氣上逆，腎苦燥之類；又伺其所欲，如肝欲散，心欲耎，肺欲收，脾欲燥，腎欲堅之類，然後於有餘之經而瀉之，不足之經而補之，則用鍼之道盡矣。】

【`張志聰`曰：夫手有三陰三陽，足有三陰三陽，以合十二經脈，陰陽並交，表裏相應，是以聖人持診之道，先後陰陽而持之，診合微之事，追陰陽之變，章五中之情，取虛實之要，知此乃足以診。如切陰不得陽，診消亡，得陽不得陰，守學不湛，是故臟腑陰陽，相為表裏，此皆診候之要，不可不知。知所苦者，知邪病在手足之何經也。先去其血，除宛陳也，宛陳去則無所苦矣。伺之所欲者，伺其欲散欲軟欲緩欲收，蓋必先定五臟之病，五臟已定，九候已備，而後乃存鍼。有餘者邪氣盛也，不足者精氣奪也。有餘則瀉之，不足則補之。】

欲知背俞，先度其兩乳間，中折之，更以他草度去半已，即以兩隅相拄也。乃舉以度其背，令其一隅居上，齊脊大椎，兩隅在下，當其下隅者，肺之俞也；復下一度，心之俞也；復下一度，左角肝之俞也，右角脾之俞也；復下一度，腎之俞也。是謂五臟之俞，灸刺之度也。 【 俞，音輸。度，如字。令，平聲。】

【`王冰`曰：度，量也。以草量乳間，四分去一，使斜與橫等，折為三隅，以上隅齊脊大椎，則兩隅下當肺俞也。復下一度，謂以上隅齊脊三椎心俞也。《靈樞經》及《中誥》咸云：肺俞在三椎之旁，心俞在五椎之旁，肝俞在九椎之旁，脾俞在十一椎之旁，腎俞在十四椎之旁。尋此經草量之法，則合度之人，其初度兩隅之下，約當肺俞，再度兩俞之下，約當七椎，七椎之旁乃鬲俞之位，此經云左角肝之俞，右角脾之俞，與《中誥》等經不同。又四度則兩俞之下，約當九椎，九椎之旁，乃肝俞也，經云腎俞，未究其源。】

【`馬蒔`曰：此言五臟有俞，而有度之之法也。背俞，即下文五臟俞也，屬足太陽膀胱經，以其在背，故總名之曰背俞也。言人欲知背中五臟之俞者，當先度其兩乳之間，居中相半摺之，正膻中也。其中豎起分為三隅之象，另以他草量其去半之中，即對半摺之，乃以兩頭對豎下之兩隅，所謂以兩隅相拄也。其兩隅當以三寸為闊，則各俞正合去脊一寸五分之度，乃舉此革以度量其背，令其一隅居上，齊脊中之大椎穴，又名百勞，系督脈經穴，居於項骨之下，平肩取之，兩隅在下，當其下之兩隅者，即肺俞也，在三椎之旁，左右各開一寸五分。復下一度，將上隅拄第三椎間，即肺俞之中央，其下兩隅之穴，即心俞也。復下一度，將上隅拄第五椎間，其下兩隅，左角為肝俞穴，右角為脾俞穴。復將上隅拄第七椎間，其下兩隅，乃腎俞穴也。是謂五臟之俞。欲灸五俞者，可以是法為準矣。按兩隅左右各開一寸五分，宜為隔俞穴，乃第七椎旁，今云肝俞穴、脾俞穴者誤也。腎俞在第十四椎之旁，各開一寸五分。此宜為肝俞，今曰腎俞者亦誤也。】

【`張志聰`曰：此論取五俞之法。五臟之俞，皆在於背。蓋九鍼九候之道，先以五臟為主，俞、輸同，五臟血氣輸轉傳布也。`吳鶴臯`曰：此取五臟俞法，與《甲乙經》不合，蓋古人別為一法者也。】

形樂志苦，病生於脈，治之以灸刺；形樂志樂，病生於肉，治之以鍼石；形苦志樂，病生於筋，治之以熨引；形苦志苦，病生於咽嗌，治之以甘藥；形數驚恐，經絡不通，病生於不仁，治之以按摩醪藥。是謂五形志也。 【 樂，音洛。數，音朔。】

【`王冰`曰：形謂身形，志謂心志，細而言之，則七神殊守，通而論之，則約形志以為中外爾。然形樂謂不甚勞役，志苦謂結慮深思。不甚勞役則筋骨平調，結慮深思則榮衛乖否，氣血不順，故病生於脈焉。夫盛瀉虛補，是灸刺之道，猶當去其血絡而後調之。故上文曰凡治病必先去其血，乃去其所苦，伺之所欲，然後瀉有餘，補不足，則其義也。志樂謂悅懌忘憂也，然筋骨不勞，心神悅懌，則肉理相比，氣道滿填，街道怫結，故病生於肉也。夫衛氣流滿，以鍼瀉之；結聚膿血，石而破之。石謂石鍼，則砭石也，今亦以䤵鍼代之。形苦謂修業就役也，然修業以為就役而作，一過其用，則致勞傷，勞用以傷，故病生於筋。熨謂藥熨，引謂引導，修業就役，結慮深思，憂則肝氣并於脾，肝與膽合，嗌為之使，故病生於嗌也。[宣明五氣]論曰：精氣并於肝則憂。[奇病]論曰：肝者中之將也，取決於膽，咽為之使也。驚則脈氣併，恐則神不收，脈併神游，故經絡不通，而為不仁之病矣。夫按摩者，所以開通閉塞，導引陰陽。醪藥者，所以養正祛邪，調中理氣。故方之為用，宜以此焉。醪藥謂酒藥也。不仁謂不應其用，則𤸷痹矣。】

【`馬蒔`曰：此以下五節，言病由有不同，而治之者心異其法也。世有身形快樂，而心志則苦，故病生於脈者，以心主脈也，當灸刺隨宜以治之。世有身形快樂，而心志亦然，逸居飽煖，無所運用，肉理相比，而衛氣怫結，病生於肉，宜以石為鍼而刺之。世有身形勞苦，勤於事務，而志則無慮，故苦傷筋者，病生於筋，當用藥以熨之，導引以疏之可也。世有形體已苦，心志亦苦，故病生於咽嗌，《靈樞》[經脈]篇心系挾咽系目，膽為決斷者不遂，所以咽嗌為病，當治之以甘藥。世有形體勞苦，數受驚恐，則志亦不樂，其經絡不通，而不仁之病生。不仁者，謂𤸷重而不知寒熱痛癢也，當治以按摩，及飲之以酒藥，使血氣之宣暢耳。】

【`張志聰`曰：君子勞心，小人勞力。形樂志苦，形樂志樂，貴人也。形苦志樂，形苦志苦，常人也。所謂更貴更賤，以知死生，以決成敗也。《金匱要略》曰：血痹病從何得之？　師曰：夫尊榮人骨弱肌膚盛，重困疲勞，汗出，臥不時動搖，加被微風，遂得之，宜引鍼引陽氣令脈緊，去則愈。蓋形樂則肌膚盛，肌膚盛則陽氣留於陰也。久陽不在表，則邪直傷於陰。志苦則傷神，神傷則血脈虛而邪氣易入，故病生於脈也，宜灸以啟留陷之陽，宜刺以去血脈之痹。若形樂志樂，則過於安逸矣。遇於安樂則神機不轉，氣血由是羇留，故病生於肉，治之宜以鍼石引而通之也。勞苦其形則傷筋，志逸而樂，則血脈未嘗受病，故治之以熨烙導引，使血脈榮養於筋則就安矣。形苦志苦，謂百憂感其心，萬事勞其形，則陰陽氣血皆傷矣。夫嗌主天氣，咽主地氣，天者陽氣，地者陰氣，此陰陽氣血皆傷，故病主咽嗌，是宜甘藥以調其脾胃焉。[終始]篇曰：陰陽俱不足，補陽則陰竭，瀉陰則陽脫，如是者可將以甘藥，不可飲以至劑，如此者弗灸。驚則氣亂，恐則氣下者，蓋血隨氣行，氣數亂逆，則經絡不通，榮衛不行，故病生於不仁，宜按摩醪藥以行其榮衛血氣焉。五形志謂大人布衣，有此五者之形志也。】

刺陽明，出血氣；刺太陽，出血惡氣；刺少陽，出氣惡血；刺太陰，出氣惡血；刺少陰，出氣惡血；刺厥陰，出血惡氣也。 【 惡，去聲。】

【`王冰`曰：明前三陰三陽血氣多少之刺約也。】

【`馬蒔`曰：此承首節而言刺各經者，須知出氣出血不可不慎也。上文言陽明常多氣多血，故刺手足陽明經者，并血氣而出之無害也。太陽常多血少氣，故刺手足太陽經者，當出血而惡氣，不可使氣之或出也。少陽常少血多氣，故刺手足少陽經者，當出氣而惡血，不可使血之或出也。太陰常多氣少血，故刺手足太陰經者，當出氣而惡血，不可使血之或出也。少陰常少血多氣，故刺手足少陰經者，當出氣而惡血，不可使血之或出也。厥陰常多血少氣，故刺手足厥陰經者，當出血而惡氣，不可使氣之或出也。由此觀之，則太陽厥陰均當出血惡氣，少陽太陰少陰，均當出氣惡血，惟陽明則氣血皆出也。】

【`張志聰`曰：此言六經之氣血，各有多少，宜從其多者而去之。蓋邪在氣分者可從血出，邪在血分者可從氣出，此論氣血之常數，鍼刺之常法也。《鍼經》曰：刺榮者出血，刺衛者出氣。《靈樞》[經水]篇曰：十二經之多血少氣，與其少血多氣，與其皆多血氣，與其皆少血氣，皆有大數，其治以鍼艾，各調經氣，固其常有合。足陽明，五臟六腑之海也，其脈大血多，氣甚熱壯，刺此者，不深不散，不留不瀉也。足陽明刺深六分，留十呼；足太陽深五分，留七呼；足少陽深四分，留五呼；足太陰深三分，留四呼；足少陰深二分，留三呼；足厥陰深一分，留二呼。手之陰陽，其受氣之道近，其氣之來疾，其刺深者，皆無過二分，其留皆無過一呼。其少長大小肥瘦，以心療之，命曰法天之常，灸之亦然。灸而過此者，得惡火則骨枯脈濇，刺而遇此者則脫氣。】

# 寶命全形
★ 素問·寶命全形論篇第二十五

【`馬蒔`曰：篇內首節有盡欲全形，故名曰寶命者，以次節有懸命，蓋非寶惜天命，其形難以全耳。】

黃帝間曰：天覆地載，萬物悉備，莫貴於人。人以天地之氣生，四時之法成。君王眾庶，盡欲全形，形之疾病，莫知其情，留淫日深，著於骨髓，心私慮之。余欲鍼除其疾病，為之奈何？
岐伯對曰：夫鹽之味鹹者，其氣令器津泄，絃絕者其音嘶敗，木敷者其葉發，病深者其聲噦，人有此三者，是謂壞腑，毒藥無治，短鍼無取，此皆絕皮傷肉，血氣爭黑。 【 為，去聲。】

【`王冰`曰：天以德流，地以氣化，德氣相合而乃生焉。《易》曰：天地絪縕，萬物化醇，此之謂也。則假以溫涼寒暑，生長收藏，四時運行而方成立，貴賤雖殊，然其寶命一矣，故好生惡死者，貴賤之常情也。虛邪之中人微，先見於色，不知於身有形無形，故莫知情狀也。留而不去，淫衍日深，邪氣襲虛，故著於骨髓，帝矜不度，故請行其鍼。鹹謂鹽之味，苦，浸淫而潤物者也。夫鹹為苦，而生鹹從水，而有水也，潤下而苦泄，故能令器中水津液潤滲泄焉。凡虛中而受物者，皆謂之器，其於體外則謂陰囊，其於身中所同，則謂膀胱矣。然以病配於五臟，則心氣伏於腎中而不去，乃為是矣。何者？腎象水而味鹹，心合火而味苦，苦流汗液，鹹走胞囊，火為水持，故陰囊之外，津潤如汗而滲泄不止也。凡鹹之為氣，天陰則潤，在上則浮，在人則囊濕而皮膚剝起，陰囊津泄，而脈絃絕者，診當言音嘶嗄，敗易舊聲爾。何者？肝氣傷也。肝氣傷則金本缺，金本缺則肺氣不全。肺主音聲，故言音嘶嗄。木敷者其葉發，言木氣散布外榮於所部者，其病當發於肺葉之中也，何者？以木氣發散故也。[平人氣象]論曰：臟真散於肝，肝又合木也。噦，謂聲濁惡也。肺藏惡血，故聲噦。腑謂胷也，以肺處胷中故也。壞，謂損壞其腑而取病也。三者，謂脈絃絕，肺葉發，聲濁噦也。病內潰於肺中，故毒藥無治；外不在於經絡，故短鍼無取。是以絕皮傷肉，乃可攻之，以惡血久與肺氣交爭，故當血見而色黑也。楊上善云：欲知病微者，須知其候，鹽之在於器中，津液洩於外，見津而知鹽之有鹹也。聲嘶知琴瑟之絃將絕，葉落者知陳木之已盡。舉此三物衰壞之微以比聲噦，識病深之候。人有聲噦同三譬者，是為腑壞之候。中腑壞者，病之深也，其病既深，故鍼藥不能取，以其皮肉血氣，各不相得故也。林億曰：詳上善作此等注義，方與黃帝上下問答義相貫穿；王氏解鹽鹹器津，義雖淵微，至於注絃絕音嘶，木敷葉發，殊不與帝問相協，考之不若楊義之得多也。】

【`馬蒔`曰：此帝欲用鍼以除民病，而伯以病有難治者告之也。試觀鹽在器中，其味甚鹹，而味鹹者潤，故器外之津泄焉；又觀琴瑟之絃幾於絕者，其音嘶敗而無足聽焉；又觀木之已敷者，當秋冬之間，其葉飄發而墮落焉。凡此皆物類之日久傷潰使然也，況於人乎？是以病深者其聲噦。按《靈樞經》[口問]篇以噦出於胃，正以胃為五臟六腑之大原，胃既受病，噦斯發焉。今人病至於噦，而有類於三者之勢，是謂大腑壞矣，當是時也，毒藥不能施其力，短鍼無以庸其巧，其皮粗絕，其肉內傷，血與氣爭，而血色變黑，雖欲借鍼以全形，烏可得哉？】

【`張志聰`曰：此言臟腑經絡，皆由胃氣之所資生，如胃氣已敗，雖毒藥無所用其功，鍼石無所施其力，欲寶命全形者，當先養其胃氣焉。夫鹽之味鹹者，性本潤下，如置之器中，其氣上升，令津泄澤於器之上。如絃欲絕者，其音必先嘶敗。如木氣敷散，其葉蚤發生。此三者以其有諸內而形諸外，以比噦之腑壞，而後發於音聲。夫噦有三因，如因肺氣逆而欲復出於胃者，橘皮竹茹湯主之，此噦之逆證也；如噦而腹滿，當視其前後，知何部不利，利之而愈者，此噦之實證也；如有此三者之比，而其聲噦者，噦之敗證也。此因病深而胃腑已壞，雖毒藥無可治其內，短鍼無可取其外，此皆皮毛焦絕，肌肉損傷，而氣血爭為腐敗矣，黑者，腐之色也。朱永年曰：《金匱要略》云：六腑氣絕於外者，手足寒上氣腳縮；五臟氣絕於內者，利不禁手足不仁。此噦之壞證也。所謂壞腑者，言病深而五臟六腑，血氣皮肉，俱已敗壞也。】

帝曰：余念其痛，心為之亂惑反甚，其病不可更代，百姓聞之以為殘賊，為之奈何？
岐伯曰：夫人生於地，懸命於天，天地合氣，命之曰人。人能應四時者，天地為之父母。知萬物者，謂之天子。天有陰陽，人有十二節；天有寒暑，人有虛實。能經天地陰陽之化者，不失四時。知十二節之理者，聖智不能欺也。能存八動之變，五勝更立。能達虛實之數者，獨出獨入，呿吟至微，秋毫在目。 【 呿，音區。】

【`王冰`曰：殘賊言恐涉於不仁，致慊於黎庶也。形假物成，故生於地；命惟天賦，故懸於天；德氣同歸，故謂之人也。《靈樞經》曰：天之在我者德，地之在我者氣，德流氣薄而生者也。然德者道之用，氣者生之母，人能應四時和氣而養生者，天地恆蓄養之，故為父母。[四氣調神]大論曰：夫四時陰陽者，萬物之根本也。所以聖人春夏養陽，秋冬養陰，以從其根，故與萬物浮沉於生長之門也。知萬物之根本者，天地常育養之，故謂曰天之子。節謂節氣，外所以應十二月，內所以主十二經脈也。寒暑有盛衰之紀，虛實表多少之殊，故人以虛實應天寒暑也。人能常應順天地陰陽之道而修養者，則合四時生長之宜，能知十二節氣之所遷至者，雖聖智亦不欺侮而奉行之也。存謂心存，呿謂欠呿，吟謂吟嘆。秋毫在目，言細必察也。八動，謂八節之風變動。五勝，謂五行之氣相勝。立謂當其王時。變謂氣至而變易。知是三者，則應效明著，速猶影響，皆神之獨出獨入，亦非鬼靈能召遣也。】

【`馬蒔`曰：此帝念民病不除，則民怨必深，而伯言能達天人之理者，斯可以與其能也。更代者，病離人身，如更代而去也。伯言人合天地以生，則天之理吾之理一也，故人能應四時者，天地為之父母，愛之育之，如親之視子也。天有陰陽，陰陽有寒暑。人有十二經脈之節，十二節有虛實。吾於天而經理其天地陰陽之化，不失乎四時以應之。吾於人而知其十二節之理，有合於天地陰陽四時之妙，則雖聖智不能欺之也。八節之風有所變動，彼則存而悟之；五行之運更有所勝，彼則立而排之；十二節虛實之數，彼則通而達之。其氣獨出獨入，何其神也！呿吟至微至細，何其幽也！目視秋毫，何其明也！則用鍼以除民病，抑亦有起死回生之功歟？】

【`張志聰`曰：更代，更易時月也。殘賊，殘忍其死而賊害不仁也。吳崐曰：知萬物則能參天地，贊化育，是謂天之子也。[邪客]篇曰：歲有十二月，人有十二節。[生氣通天]論曰：夫自古通天者生之本，本於陰陽。天地之間，六合之內，其氣九州九竅，五臟十二節，皆通乎天氣。十二節者，手足之十二大節也。蓋天有陰陽寒暑以成歲，人有十二節以合手足之三陰三陽，十二經脈以應天之十二月也。寒暑者，天之陰陽消長也。虛實者，人之陰陽消長也。若能經理天地陰陽之造化者，不失四時之運行，知十二經脈之理，而合於天之陰陽，惟聖智者能之，又何欺之有？存，存心也。八動，八風之變也。五勝，五行之勝剋也。更立者，言五行之有勝制，勝則賊害，制則生化，萬物盡然，不可勝竭也。獨出獨入者，言能存心於八動五勝，明達於虛實之數，而出入補瀉之有獨見也。呿，臥聲，口張而不合，氣之虛也；呻吟之聲，氣之實也。言其呿吟之至微，而虛實之秋毫，皆在吾目矣。】

帝曰：人生有形，不離陰陽。天地合氣，別為九野，分為四時。月有小大，日有短長。萬物並至，不可勝量。虛實呿吟，敢問其方？
岐伯曰：木得金而伐，火得水而滅，土得木而達，金得火而缺，水得土而絕，萬物盡然，不可勝竭。故鍼有懸布天下者五，黔首共餘食，莫知之也。一曰治神，二日知養身，三曰知毒藥為真，四曰制砭石小大，五日知腑臟血氣之診。五法俱立，各有所先。今末世之刺也，虛者實之，滿者泄之，此皆眾工所共知也。若夫法天則地，隨應而動，和之者若響，隨之者若影。道無鬼神，獨來獨往。

【`王冰`曰：此詳說用鍼之意，物類雖不可竭盡而數，要之皆如五行之氣，而有勝負之性分爾。夫鍼之道，有若高懸示人，彰布於天下者五矣。而百姓共知餘食，咸棄蔑之，不務於本而崇乎末，莫知真要深在其中。所謂五者：一曰治神，專精其心不妄動亂也，所以云手如握虎，神無營於眾物，蓋欲調治精神，專其心也。二曰知養身，夫知養己身之法，亦知養人之道矣。[陰陽應象]大論曰：用鍼者，以我知彼，用之不殆，此之謂也。三曰知毒藥為真，毒藥攻邪，順宜而用，正真之道，其在茲乎？四曰制砭石小大，占者以砭石為鍼，故不舉九鍼，但言砭石耳，當制其小大，隨病所宜而用之。五曰知腑臟血氣之診，蓋諸陽為腑，諸陰為臟，故[血氣形志]篇曰：太陽多血少氣，少陽少血多氣，陽明多氣多血，少陰少血多氣，厥陰多血少氣，太陰多氣少血，是以刺陽明出血氣，刺太陽出血惡氣，刺少陽出氣惡血，刺太陰出氣惡血，刺少陰出氣惡血，刺厥陰出血惡氣也。精知多少，則補瀉萬全，而事宜則應者先用也，隨應而動，言其效也。若影若響，言其近也。夫如影之隨形，響之應聲，豈復有鬼神之召遣耶？蓋由隨應而動之自得爾。】

【`馬蒔`曰：此言欲用鍼者有五法，而其法為甚神也。伯言用鍼之法有五，其妙法乎五行。正以五行者，木伐於金，火滅於水，土達於木，金缺於火，水絕於土，萬物皆具五行，其勝負之理盡然，非止一物而已。故用鍼之法，亦有五者懸布於天下之廣，特黔首日用飲食，飽則棄餘，莫能知其妙耳。五者唯何？一曰治神。蓋人有是形，必有是神，吾當平日預全此神，使神氣既充，然後可用鍼以治人也。二曰知養身。蓋人有是身，不可不善養之，吾當平日預養己身，使吾身卻疾，然後可因己以治人也。三曰知毒藥為真。蓋毒藥攻病，氣味異宜，吾當平日皆真知之，然後可用之不謬也。四曰制砭石小大。蓋砭石為鍼，可以治疾，吾當平日預制此鍼，小大得宜，庶不至於臨時乏用也。五曰知腑臟血氣之診。蓋人之腑臟，有虛有實，其血氣有多有少，吾當平日預知診法，凡虛補實瀉，出血出氣惡血惡氣之義，無不知之，庶不至於冥行也。是五法既立，各有所先，即本文謂治神先於養身之謂，則用鍼之方，正有合於五行之妙矣。今末世補虛瀉實，雖眾所共知，而法則天地，隨應而動，如響隨聲，如影隨形，無鬼無神，如有鬼神，獨往獨來，此乃用鍼之法，可謂至神，實非眾人所能知也。下節乃詳言之。】

【`張志聰`曰：人秉天地陰陽之氣而生此形，是以與天地合氣而成九候也。別為九野者，以身形之應九野也。分為四時者，左足應立春，左脅應春分，左手應立夏，膺喉頭首應夏至，右手應立秋，右脅應秋分，右足應立冬，腰尻下竅應冬至也。月有小大，日有短長，言氣候之有盈虛，人與天地萬物之氣皆然，而不可勝量也。虛實呿吟者，以呿吟之至微，而知其虛實也。欲法天則地而為鍼刺之法，故問其方也。夫鍼石之道，必先定五臟，備九候而後乃存鍼。然五臟五行之氣，有相勝更立，不可不知，如木得金則伐，火得水則滅，金得火則缺，水得土則絕，此所勝之氣而為賊害也，如土得木而達，此得所勝之氣而為制化也，萬物之理皆然，而不可勝竭。懸布天下者，先立《鍼經》以示人，而百姓止可力田以供租稅，有餘粟以供養，其於治鍼之道，莫之知也。一曰治神。神在秋毫，屬意病者，神屬勿去，知病存亡。二曰知養身。以身之虛，而逢天之虛，兩虛相感，其氣至骨，入則傷五臟，故當知日之寒溫，月之虛盛，四時氣之浮沉，而調之於身，工候救之，勿能傷也。三曰知毒藥為真。毒藥所以攻邪者也，如知之不真，用之不當，則反傷其正氣矣。故帝曰：余欲弗使被毒藥，欲以微鍼通其經脈，調其血氣。四曰制砭石小大。上古之世，未有冶鑄，以砭石為鍼，制有大小，隨病所宜，黃帝始造九鍼以代鑱石。經曰：小之則無內，大之則無外。蓋治外者制小其鍼，治內者制其大也。五曰知腑臟血氣之診。腑為陽，臟為陰，氣為陽，血為陰，人生有形，不離陰陽，故必先知臟腑氣血之虛實，而後可以行鍼。上古之世，立此五法，而各有所宜先者，今末世止知瀉有餘，補不足，此粗工之所共知也。若夫法天則地者，必候日月星辰四時八正之氣，隨氣應而用其鍼，是因天地之時而調和氣血也。迎之隨之，以意和之，如響應聲，如影隨形，得心應手，取效若神，而離合出入，自有獨見，不與眾聞。徐公遐曰：來者為陽，往者為陰。鬼神者陰陽之氣也，言道在純一，而若無鬼神矣。】

帝曰：願聞其道。
岐伯曰：凡刺之真，必先治神，五臟已定，九候已備，後乃存鍼。眾脈不見，眾凶弗聞，外內相得，無以形先，可玩往來，乃施於人。人有虛實，五虛勿近，五實勿遠，至其當發，間不容瞚。手動若務，鍼耀而勻，靜意視義，觀適之變，是謂冥冥，莫知其形，見其烏烏，見其稷稷，從見其飛，不知其誰，伏如橫弩，起如發機。 【 間，去聲。瞚，瞬同。】

【`王冰`曰：專其精神，寂無動亂，刺之真要，其在斯焉。尤必先定五臟之脈，備循九候之診，而有太過不及者，然後乃存意於用鍼之法。眾脈，謂七診之脈。眾凶，謂五臟相乘，外內相得，言形氣相得也。無以形先，言不以己形之衰盛寒溫，料病人之形氣使同於己也。玩謂玩弄，言精熟也。[陰陽]別論曰：謹熟陰陽，無與眾謀。此其類也。然人之虛實，非其遠近而有之，蓋由血氣一時之盈縮爾。然其末發，則如雲垂而視之可久，至其發也，則如電滅而指所不及，遲速之殊有如此矣。手動用鍼，心如專務於一事也。《鍼經》曰：一其形，聽其動靜，而知邪正，此之謂也。鍼耀而勻，謂鍼形光淨，而上下勻乎。冥冥，言血氣變化之不可見也，故靜意視息，以義斟酌，觀所調適經脈之變易爾。雖且鍼下，用意精微，而測量之，猶不知變易形容，誰為其象也。烏烏，嘆其氣至。稷稷，嗟其已應。言所鍼得失，如從空中見飛鳥之往來，豈復知其所使之元主耶？是但見經脈盈虛而為信，亦不知其誰之所召遣爾。如當血氣之未應，鍼則伏如橫弩之安靜；其應鍼也，則起如機發之迅疾。】

【`馬蒔`曰：此言用鍼者，當始終曲盡其妙法也。凡刺家真要之法，必先治己之神氣，上曰治神者平日之功，而此曰治神者臨鍼之法，蓋惟神氣既肅，而後可以專心用鍼也。病人五臟，吾乃定之，或虛或實，無不明也。病人之脈，吾能診之，九候所在，無不周也，夫然後存心於鍼而用之，然猶未敢輕用其鍼也。方其始也，眾脈不見，眾凶弗聞之時，必察形氣相得之何如，或形盛氣衰，或氣盛形衰，或形氣俱衰俱盛，莫不知之。切不可以吾形之盛衰寒溫，而料病人之形氣，使之強同於己也。然猶未敢輕用其鍼也，吾方神氣不散，意念精專，當玩其鍼以施用，則病人之氣往來於鍼下者何如，乃可以施鍼於人也。然猶未收輕用其鍼也，刺虛者必待其實，刺實者必待其虛，此乃末後去鍼之法，今則亦預玩之。人有五虛，五臟皆當至於既實，而後可以去鍼；人有五實，五臟皆當至於既虛而後可以去鍼。但五虛勿可以近速，恐實邪之尚留；五實勿可以遲遠，恐正虛之難復。至其已虛已實，可以發鍼之際，則所間特止瞬息耳。此法必皆熟玩於心，夫然後可以施鍼也。及將施鍼之時，手動用鍼，若專於事務而不敢貳；目耀其鍼，自有上中下等而極其勻。斯時也，入鍼淺深，各隨經絡矣。《靈樞》[經水]論曰：刺足陽明深六分，留十呼；足太陽深五分，留七呼；足少陽深四分，留五呼；足太陰深三分，留四呼；足少陰深二分，留三呼；足厥陰深一分，留二呼。手之陰陽，其受氣之道近，其氣之來疾，其刺深者皆無過二分，其留皆無過一呼。當入鍼之時，此法正宜施矣。但鍼正在穴，吾必靜其志意，潛視鍼下之妙，默觀適然之變，是謂至冥，至冥無形可測。[八正神明]論云：觀其冥冥者，言知血氣營衛之不形於外而工獨知之。以日之寒溫，月之盛虛，四時氣之浮沉，參伍相合而調之。工常先見之，然而不形於外也。及其氣之至也，如烏之集，其氣之盛也，如稷之盛，但見其氣有往來如鳥之飛，並不知誰為之主而然也。若刺虛者而未實，刺實者而未虛，則鍼猶在穴，伏如橫弩，不敢輕發。及刺虛者而已實，刺實者而已虛，則鍼方去穴，起如發機，不敢復留。用鍼始終，妙法如此。故曰，道無鬼神，獨來獨往，若有鬼神也。】

【`張志聰`曰：真者真一無妄，神者陰陽不測之謂。言刺之道，雖有陰陽虛實之分，而必先歸於治神。凡刺之道，畢於終始，明知終始，五臟為紀，陰陽定矣。必知診[三部九候]之病脈處，而後存鍼以治之。[九鍼]篇曰：皮肉筋脈，各有所處，病各有所宜，各不同形，各以任其所宜，取五脈者死，取三脈者恇。故曰眾脈不見，眾凶弗聞，言不可以濫取也。臟腑在內，皮膚筋脈在外，外內之相應者，貴在得神，而無以形先，蓋言上守神，粗守形也。可玩往來，乃施於人。言知機之道，而後乃施於人也。故又曰粗守關，上守機。機之動不離其空。空中之機，清淨而微。其來不可逢，其往不可追。知機之道者，不可掛以髮；不知機道，叩之不發。知其往來，要與之期。五虛者，五臟之精氣奪也；五實者，五脈之邪氣盛也。夫用鍼者，觀察病人之態，以知精神魂魄之存亡得失之意。五者已傷，鍼不可以治之，故曰五虛弗近。邪實者急取而瀉之，故曰五實弗遠。刺之微在遲速，其當發時，知其可取有如發機，間不容於瞬息也。適，至也。靜己之意，視鍼之義，以觀氣至之變。冥冥者，視之無形也。莫知其形，言形氣營衛之不形於外，而工獨知之。】

【`張介賓`曰：見其烏烏，見其稷稷，從見其飛，不知其誰，此形容用鍼之象有如此者。烏烏，言氣至如烏之集也。稷稷，言氣盛如稷之繁也。從見其飛，言氣之或往或來如烏之飛也。然此皆無中之有，莫知其誰為之也。】

帝曰：何如而虛？何如而實？
岐伯曰：刺虛者須其實，刺實者須其虛。經氣已至，慎守勿失。深淺在志，遠近若一。如臨深淵，手如握虎，神無營於眾物。

【`王冰`曰：言血氣既伏如橫弩，起如發機，然其虛實，豈留呼而可為準定耶？虛實之形，何如而約之？要在以氣至有效而為約，不必守息數而為定法也。經氣已至，慎守勿失者，無變法而失經氣也。深淺在志，遠近若一，臨淵握虎，無營於物，言精心專一也。所鍼經脈，雖深淺不同，然其補瀉皆如一俞之專意，故手如握虎，神不外營焉。林億曰：按[鍼解]論云：刺實須其虛者留鍼，陰氣隆至，乃去鍼也。刺虛須其實者，陽氣隆至，鍼下熱乃去鍼也。經氣已至，慎守勿失者，勿變更也。深淺在志者，知病之內外也。遠近如一者，深淺其候等也。如臨深淵者，不敢墮也。手如握虎者，欲其壯也。神無營於眾物者，靜志觀病，人無左右視也。】

【`馬蒔`曰：此言刺虛刺實，以虛與實為候，而餘法皆當慎守也。凡刺病人之虛者，必待其實，即[鍼解]論之所謂陽氣隆至鍼下熱乃去鍼也。凡刺病人之實者，必待其虛，即[鍼解]論之所謂留鍼，陰氣隆至乃去鍼也。正以待其各經之氣已至，或虛或實，然後去鍼，此乃慎守其法而勿失，即[鍼解]論之所謂勿變更也。不惟是也，病之或淺或深，在吾志以運之，即[鍼解]論之所謂知病之內外也。氣來或遠或近，正與病之深淺而若一，即[鍼解]論之所謂深淺其候等也。用鍼之際，始終慎守，如臨深淵，心不敢墮，如握虎然，手不敢肆，自始時治神以迄於今，其神專一凝靜，無敢營營於眾物，即[鍼解]論之所謂靜志以觀病人無左右視也。斯則用鍼之法，無有不全，始可乘其已虛已實而出鍼矣。吁！觀伯之所言，其叮嚀之意切矣，惜乎萬世而下，能知此道者誰歟！】

【`張志聰`曰：此帝復間治虛實之法也。伯言刺虛者，須俟其氣至而實，刺實者，須俟其氣泄而虛也。】

# 八正神明
★ 素問·八正神明論篇第二十六

【`馬蒔`曰：內有八正虛邪之當避，鍼法神明之當知，此篇大義出自《靈樞》[官能]篇，故名篇。】

黃帝問曰：用鍼之服，必有法則焉，今何法何則？
岐伯對曰：法天則地，合以天光。
帝曰：願卒聞之。
岐伯曰：凡刺之法，必候日月星辰四時八正之氣，氣定乃刺之。是故天溫日明，則人血淖液而衛氣浮，故血易瀉，氣易行；天寒日陰，則人血凝泣而衛氣沉。月始生則血氣始精，衛氣始行，月郭滿則血氣實，肌肉堅；月郭空則肌肉減，經絡虛，衛氣去，形獨居。是以因天時而調血氣也。是以天寒無刺，天溫無凝，月生無瀉，月滿無補，月郭空無治，是謂得時而調之。因天之序，盛虛之時，移光定位，正立而待之。故曰：月生而瀉，是謂臟虛。月滿而補，血氣揚溢，絡有留血，命曰重實。月郭空而治，是謂亂經。陰陽相錯，真邪不別，沉以留止，外虛內亂，淫邪乃起。 【 泣，音濇。空，平聲。重，平聲。】

【`王冰`曰：服，事也。法天則地，合以天光，謂合日月星辰之行度。候日月者，謂候日之寒溫，月之空滿也。星辰者，謂先知二十八宿之分，應水漏刻者也。略而言之，常以日加之於宿上，則知人氣在太陽，若日行一舍，人氣在三陽與陰分矣，細而言之，從房至畢十四宿，水下五十刻，半日之度也；從昴至心亦十四宿，水下五十刻，終日之度也。是故從房至畢者為陽，從昴至心者為陰，陽主晝，陰主夜也。凡日行一舍，故水下三刻與七分刻之四也。《靈樞經》曰：水下一刻，人氣在太陽；水下二刻，人氣在少陽；水下三刻，人氣在陽明；水下四刻，人氣在陰分。水下不止，氣行亦爾。又曰：日行一舍，人氣行於身一周與十分身之八；日行二舍，人氣行於身三周與十分身之六；日行三舍，人氣行於身五周與十分身之四；日行四舍，人氣行於身七周與十分身之二；日行五舍，人氣行於身九周。然日行二十八舍，人氣亦行於身五十周與十分身之四、由是故必候日月星辰也。四時八正之氣者，謂四時正氣八節之風，來朝於太一者也。謹候其氣之所在而刺之，氣定乃刺之者，謂八節之風氣靜定，乃可以刺經脈調虛實也。故曆忌云：八節前後各五日，不可刺灸，凶。是則謂氣未定，故不可灸刺也。泣，謂如水中居雪也。天寒則血凝泣而衛氣沉，天溫則血淖液而氣易行也。得時，謂得天時也。是故候日遷移，定氣所在，南面正立，待氣至而調之也。臟虛，血氣弱也。重實，血氣盛也。氣失紀，故淫邪起。】

【`馬蒔`曰：此言用鍼者，必法天地天光之妙也。天光者，日月星辰也，凡刺之法，必候日月星辰四時八正之氣，而氣定乃刺之。八正者，八節之正氣也。四立二分二至曰八正。是故天溫日明，天之陽氣盛矣，而吾人之血淖溢，故血易瀉；衛氣浮，故氣易行。此則可以用鍼之時，所以天溫無凝也。凝者，不使其血氣復凝結也。天寒日陰，天之陰氣盛矣，而吾人之血凝濇，衛氣沉，所以天寒無刺也，刺者補瀉皆不可也。月始生者，上下二弦之時，吾人之血氣始精，衛氣始行，所以月生無瀉也。苟日月生而瀉，是謂臟氣益虛耳。朔望之日，月郭正滿，吾人之血氣實，肌肉堅，所以月滿無補也。苟月滿而補，則血氣揚溢，絡有留血，是謂臟氣重實也。兩弦之前，月郭正空，吾人之肌肉減，經絡虛，衛氣去，形獨居，所以月郭空無治其病也。苟月郭空而治，是謂亂經。故陰陽諸經，至於相錯，真邪二氣，無所分別，反致沉以留止，而外虛內亂，淫邪乃起矣。由此觀之，則用鍼以天溫日明為主；而欲行瀉法，宜於朔望月滿之時；欲行補法，宜於兩弦初生之際；若天寒日陰，月郭正空，皆不可用鍼也。後之妄行鍼法者，禍人多矣。】

【`張志聰`曰：服，事也。法天則地，合以天光者，謂合天之寒暑，日之寒溫，月之盈虛，星辰之行度也。候日月者，謂日之寒溫，月之空滿也。星辰者，先知二十八宿之分，以紀日月之行也。四時八正之氣者，謂四時之氣，八方之風也。氣定乃刺之者，謹候其氣之安靜而刺之也。天溫日明，則陽氣盛，人之血氣亦應之，故血和潤而易瀉，衛氣浮而易行，天寒日陰，則陰氣盛，故人血凝泣而衛氣沉，凝則難行，沉則不應矣。精，純至也。月乃陰水之精，故潮汐之消長，應月之盈虧。人之形體屬陰，精血屬水，故其虛實浮沉，亦應於月。天寒無刺，血泣而衛沉也。天氣溫和，則血氣無凝滯而易行，月生無瀉，恐伐其生氣也。月滿無補，恐重實也。月郭空無治，恐正氣虛而邪氣不去也。得時而調之，謂得天時而調其血氣也。因天氣之和，月之盛滿，候日遷移，定氣所在，南面正立，待氣至而刺之。臟虛，謂虛其裏陰初生之血氣也。月滿則血氣充溢於形身之外，若重補之，則絡有留血，是謂重實也。用鍼之要，在於知調陰陽，月郭空則陰陽營衛皆虛，正不勝邪，則邪留不去，而正氣反錯亂矣。】

帝曰：星辰八正何候？
岐伯曰：星辰者，所以制日月之行也。八正者，所以候八風之虛邪以時至者也。四時者，所以分春秋冬夏之氣所在以時調之也。八正之虛邪，而避之勿犯也。以身之虛而逢天之虛，兩虛相感，其氣至骨。入則傷五臟，工候救之，弗能傷也。故曰，天忌不可不知也。

【`王冰`曰：定星辰則可知日月行之制度矣。略而言之，周天二十八宿三十六分，人氣行一周天，凡一千八分周身十六丈二尺，以應二十八宿；合漏水百刻，都行八百一十丈，以分晝夜也。故人十息，氣行六尺，日行二分；二百七十息，氣行十六丈二尺，一周於身，水下二刻，日行二十分，五百四十息，氣行再周於身，水下四刻，日行四十分；二千七百息，氣行十周於身，水下二十刻，日行五宿二十分；一萬三千五百息，氣行五十周於身，水下百刻，日行二十八宿也。細而言之，則常以一十周加之一分又十分分之六，乃奇分盡矣。是故星辰所以制日月之行度也。】

【`馬蒔`曰：此論天忌之當知也。】

【`張志聰`曰：伯高曰，歲有十二月，日有十二辰，子午為經，卯酉為緯，周天二十八宿，而一面七星，四七二十八星，房昴為緯，虛張為經，是故房至畢為陽，昴至心為陰。蓋日月經天，有南陸北陸之行，有朔望虛盈之度，故星辰者，所以制日月之行；而人之榮衛，亦有陰陽虛實之應也。八正者，八方之正位也。八方之氣，以時而至，謂之八風。風從其所居之鄉來為實風，主生長養萬物，如月建在子，風從北方來，冬氣之正也；月建在卯，風從東方來，春氣之正也；月建在午，風從南方來，夏氣之正也；月建在酉，風從西方來，秋氣之正也；如春夏之交，風從東南來，夏秋之交，風從西南來；秋冬之交，風從西北來；春冬之交，風從東北來，此四方四維之正氣，主生長萬物者也。從其衝後來為虛風，傷人者也，主殺主害。衝後來者，從衝犯之方而來，如太一居子，風從南方來，火反衝水也；太一居卯風，從西方來，金來犯木也。故以八方之位，以候八風之正氣，八節之虛邪也。四時之氣所在，如春氣在經脈，夏氣在孫絡，長夏氣在肌肉，秋氣在皮膚，冬氣在骨髓。又如正月二月，人氣在肝；三月四月，人氣在脾；五月六月，人氣在頭；七月八月，人氣在肺；九月十月，人氣在心；十一月十二月，人氣在腎。此皆氣之所在，以時而調之也。八方之虛邪，主殺主害者，謹候而避之，故聖人日避虛邪之道，如避矢石然，邪勿能害也。身之虛，血氣虛也，天之虛，虛鄉之邪風也。兩虛相感，故邪氣至骨，而入傷五臟，上工調其九候而救之，始弗能傷害其性命。天忌者，謂太一徙居中宮，乃天道所當避忌之日。太一，北極也，斗杓所指之辰，謂之月建，即氣令所主之方。如冬至四十六日，月建在北，太一居叶蟄之宮，叶蟄，坎宮也；立春四十六日居天留，天留，艮宮也；春分四十六日居倉門，倉門，震宮也；立夏四十五日居陰洛，陰洛，巽宮也；夏至四十六日居天宮，天宮，離宮也；立秋四十六日居元委，元委，坤宮也；秋分四十六日居倉果，倉果，兌宮也；立冬四十五日居新洛，新洛，乾宮也。明日復居叶蟄之宮，曰冬至矣。此太一一歲所居之宮也。又太一日遊，以冬至之日居叶蟄之宮，數所在日，從一處至九，日復反於一，常如是無已，終而復始。太一移日，天必應之以風雨，以其日風雨則吉，歲美民安少病矣。移日者，始移宮之第一日也。如太一徙立於中宮，乃朝八風以占吉凶，其日大禁者也。徙人中官日者，乃九日之中第五日也。其日風從南方來，名曰大弱風，其傷人也，內舍於心，外在於脈氣主熱；風從西南方來，名曰謀風，其傷人也，內舍於脾，外在於肌，其氣主為弱；風從西方來，名曰剛風，其傷人也，內舍於肺，外在於皮膚，其氣主為燥；風從西北方來，名曰折風，其傷人也，內舍於小腸，外在於手太陽脈，脈絕則溢，脈閉則結不通，善暴死；風從北方來，名曰大剛風，其傷人也，內舍於腎，外在於骨與肩背之膂筋，其氣主為寒也，風從東北方來，名曰凶風，其傷人也，內舍於大腸，外在於兩脅腋骨，下及肢節；風從東方來，名曰嬰兒風，其傷人也，內舍於肝，外在於筋紐，其氣主為身濕；風從東南方來，名曰弱風，其傷人也，內舍於胃，外在肌肉，其氣主體重。此八風皆從其虛之鄉來，乃能病人。三虛相搏，則為暴病卒死；兩實一虛，病則為淋露寒熱，犯其雨濕之地則為痿，故曰大禁。太一所在之日，是為天忌，言太一所在中宮之日，大宜禁忌，此天時之不可不知也。又身形之應九野，左足應立春，其日戊寅己丑；左脅應春分，其日乙卯；左手應立夏，其日戊辰己巳；膺喉頭首應夏至，其日丙午；右手應立秋，其日戊申；己米右脅應秋分，其日辛酉；右足應立冬，其日戊戌己亥；腰尻下竅應冬至，其日壬子；六腑膈下三臟應中州，其大禁。大禁，太一所在日及諸戊己，是謂天忌，宜避鍼刺，此醫者之不可不知也。】

帝曰：善。其法星辰者，余聞之矣，願聞法往古者。
岐伯曰：法往古者，先知鍼經也。驗於來今者，先知日之寒溫，月之虛盛，以候氣之浮沉，而調之於身，觀其立有驗也。觀其冥冥者，言形氣榮衛之不形於外，而工獨知之，以日之寒溫，月之虛盛，四時氣之浮沉，參伍相合而調之，工常先見之，然而不形於外。故曰，觀於冥冥焉，通於無窮者，可以傳於後世也。是故工之所以異也。然而不形見於外，故俱不能見也。視之無形，嘗之無味，故謂冥冥，若神髣髴。

【`王冰`曰：候氣不差，故立有驗，觀其冥冥，如[寶命全形]篇靜意視義，觀適之變，是謂冥冥，莫知其形也。雖形氣榮衛，不形見於外，而工以心神明悟，獨得知其衰盛焉，善惡悉可明之。夫工所以常先見者何哉？以守法而神通明也。法著故可傳後世，後世不絕，則應用通於無窮矣。以獨見知，故工所以異於人也。工異於粗者，以粗俱不能見也。夫形氣榮衛不形於外，以不可見故視無形，嘗無味，伏如橫弩，起如發機，窈窈冥冥，莫知元主，謂如神運髣髴焉。】

【`馬蒔`曰：此下歷解《鍼經》之辭也。《鍼經》者，即《靈樞經》也。】

【`張志聰`曰：法往古者，先取法乎《鍼經》也。驗於來今者，取驗於《鍼經》之所未發明也。是以[三部九候]諸篇，皆補論《鍼經》未盡之旨。[官鍼]篇曰：用鍼者不知年之所加，氣之盛衰，虛實之所起，不可以為工。故本經補論歲運八篇，立敷萬餘言，亦詳悉《靈樞》之所未盡者。夫人生於地，懸命於天，天地合氣，命之曰人。是以本卷九篇論三部九候，而各有天，各有地，各有人，以天之日月盈虛，地之經水動靜，以候氣之浮沉，血之凝淖，所謂法天則地，調之於身，故曰三部九候為之原，九鍼之論不必存矣。上工取法天地，先知日之寒溫。月之虛盈，四時氣之浮沉，與人之形氣榮衛，參伍相合而調之，是雖形氣榮衛之不形於外，而工已獨知之，故曰觀於冥冥焉。故通於天地陰陽無窮之道者，可傳於萬世也。夫觀於冥冥者，不形見於外，視之無形，嘗之無味，髣髴乎若神，是以粗工之不能俱見也。上工獨知之者，先以日月四時之氣，調之於身，故常先見之，是故工之所以有異也。】

虛邪者，八正之虛邪氣也。正雅者，身形若用力，汗出腠理開，逢虛風，其中人也微，故莫知其情，莫見其形。上工救其萌芽，必先見三部九候之氣，盡調不敗而救之，故曰上工。下工救其已成，救其已敗。救其已成者，言不知三部九候之相失，因病而敗之也。

【`王冰`曰：八正之虛邪，謂八節之虛邪也。以從虛之鄉來，襲虛而入為病，故謂之八正虛邪。正邪者，不從虛之鄉來也，以中人微，故莫知其情意，莫見其形狀。】

【`張志聰`曰：虛邪者，乃八方虛鄉所來之邪氣，其入於身也深。正邪者，八方之正氣也，正氣者，正風也，從一方來，非實風，又非虛風，其中人也淺，是以逢人之汗出腠理開，而後入於肌腠絡脈之間，然其中人也亦微，故莫知其情，莫見其形。矢虛邪之始中人也，亦起於毫毛，發於腠理，其入深則搏於筋骨，傷人五臟，故上工救其萌茅，始發見其灑淅動形而即治之，不使有傷三部九候之氣，是為上工也。已成者，入傷榮衛而病已成，已敗者，三部九候之氣已為邪所傷敗，下工救其已成者，言不知三部九候之相失者因邪病而敗之也。此言上工救其萌芽，不使邪傷正氣，下工救其已成，則正氣已敗，不亦晚乎？】

知其所在者，知診三部九候之病脈處而治之，故曰守其門戶焉。莫知其情，而見邪形也。

【`王冰`曰：三部九候，為侯邪之門戶也。守門戶故見邪形，以中人微，故莫知其情狀也。】

【`張志聰`曰：此言正邪之中人也微，莫知其情，莫見其形。上工知診三部九候之病脈，故能知其所在，即於病脈處而治之，故曰守其門戶焉。言守其真氣而邪自去矣。朱永年曰：上工知診三部九候之病脈，故能見其邪形。下工不知所診，則亦莫見其形矣。】

帝曰：余聞補瀉，未得其意。
岐伯曰：瀉必用方。方者，以氣方盛也，以月方滿也，以日方溫也，以身方定也。以息方吸而內鍼，乃復候其方吸而轉鍼，乃復候其方呼而徐引鍼，故曰瀉必用方，其氣而行焉。補必用員。員者行也，行者移也，刺必中其榮，復以吸排鍼也。故員與方，非鍼也。故養神者，必知形之肥瘦，榮衛血氣之盛衰，血氣者人之神，不可不謹養。 【 內，納同。中，去聲。】

【`王冰`曰：瀉邪氣出則真氣流行。行謂宣不行之氣，令必宣行。移謂移未復之脈，俾其平復。鍼入至血，謂之中榮。所言方員者，非謂鍼形，正謂行移之義。夫神安則壽延，神去則形弊，故不可不謹養也。】

【`張志聰`曰：天包乎地，員者天之象也。氣生於地，方者地之象也。蓋以天地陰陽四時之氣，合人形之虛實，而為補瀉之法，故曰員與方非鍼也。氣方盛，月方滿，日方溫，則人之真氣充而邪氣易瀉也。身方定，陰陽不相錯也。息方吸而內鍼，吸天地之氣以助其氣也。故瀉必用方，其氣盛而行焉。補必用員者，員活其氣之周行於外內也。經氣周行，則移其真氣之隆至矣。必中榮者，刺血脈也。排，推也，候其吸而推運其鍼也。蓋瀉者，候其呼出而徐引鍼以瀉之；補者，候其吸入而推內以補之也。方圓之道，非用鍼之妙，在得氣與神也。如形之肥瘦，則知用鍼之淺深，知血氣之盛衰，則知方員之補瀉。血氣者，五臟之神氣也。能知形之肥瘦，氣之盛衰，則鍼不妄用，而神得其養矣。】

帝曰：妙乎哉論也！合人形於陰陽四時虛實之應，冥冥之期，其非夫子孰能通之？然夫子數言形與神，何謂形？何謂神？願卒聞之！
岐伯曰：請言形。形乎形，目冥冥，問其所病，索之於經，慧然在前，按之不得，不知其情，故曰形。
帝曰：何謂神？
岐伯曰：請言神。神乎神，耳不聞，目明心開而志先，慧然獨悟，口弗能言，俱視獨見，適若昏，昭然獨明，若風吹云，故曰神。三部九候為之原，九鍼之論不必存也。

【`王冰`曰：神謂神智通悟，形謂形診可觀。外隱其無形，故目冥冥而不見，內藏其有象，故以診而可索於經也。慧然在前，按之不得，言三部九候之中，卒然逢之，不可為之期準也。[離合真邪]論曰：在陰與陽不可為度，從而察之。三部九候卒然逢之，早遏其路，此其義也。耳不聞，言神用之微密也。目明心開而志先者，言心之通如昏昧開卷，目之見如氛翳闢明，神雖內融，志已先往矣。慧然獨悟，口弗能言者，謂心中清爽而了逢，口不能宣吐以瀉心也。俱視獨見適若昏者，歎見之異速也，言與眾俱視，我忽獨見，適猶若昏昧爾，即獨見了；心眼昭然，獨能明察，若雲隨風卷，日麗天明，至哉神乎，妙用如是，不可得而言。夫能以三部九候經脈為之本原，則可通神悟之妙用，若以九鍼之論僉議，則其旨惟博，其知彌遠矣。故曰，三部九候為之原，九鍼之論不必存。】

【`馬蒔`曰：此伯狀形與神之義而告之也。帝欲知形之為義，伯言形乎哉此形也，目若冥冥，不能見物，問病人之所患者何病，索病之所在者何經，似乎亦爽然在其前矣，然終不能如君子之引而不發，躍如也。故按之而此工者不得其真，問之而此工者不知其情，此則滯於形迹之粗，而非可以言上達之妙，故曰形，形之為義，其下工乎？又帝欲知神之為義，伯言神乎哉此神也，耳無所聞，病人未及言病情也，彼則目已明，心已開，而志已先病人而知矣，爽然獨悟，其妙有不可以言狀者，人所俱視，而彼則有獨見，適若昏然，而彼則能獨明，心能去病，如風吹雲。此則同與神明之道，而有莫知之妙，故曰神。神之為義，其上工乎？正以[三部九候]之論為之本原，而九鍼之論，涉於形跡，特魚兔之筌蹄也，烏足存哉？不然，何以若是之神耶？】

【`張志聰`曰：形謂身形，神謂神氣。所謂神者，觀其冥冥而知病之所在也。[邪氣](邪氣臟腑病形)篇曰：虛邪之中人也，灑淅動形。正邪之中人也，微先見於色，不知於身若有若無，若亡若存，著形無形，莫知其情。故曰，按之不得，不知其情。所謂神者，謂氣至之若神也。耳不聞者，毋聞人聲以收其精也。目明者，觀於冥冥也。志者，心之所之也，言心開而志先慧悟也。口弗能言者，得氣之妙，不可以言語形容也。俱視獨見者，眾人之所共視而我獨知之也。適，至也。言氣至若昏，而我昭然獨明也。氣至而有效，效之信若風之吹雲，明乎若見蒼天，刺之道畢矣。原，謂十二原也。蓋言九鍼之論，以十二原主治五臟六腑之病。今法則天地而以天地人之三部九候為之原，則九鍼之論不必存矣。此言法往古者，已先知其《鍼經》驗於來今者，知三部九候之道。今論三部九候之本原，則九鍼之論，不必存心而再問矣。】

# 離合真邪
★ 素問·離合真邪論篇第二十七
【`馬蒔`曰：內言經脈合於宿度經水，及末有真氣邪氣等義，故名篇。】
【`朱永年`曰：邪氣入於血脈之中，真氣與邪氣有離有合，故以名篇。】

黃帝問曰：余聞九鍼九篇，夫子乃因而九之，九九八十一篇，余盡通其意矣。經言氣之盛衰，左右傾移，以上調下，以左調右。有餘不足，補瀉於榮腧，余知之矣。此皆榮衛之傾移，虛實之所生，非邪氣從外入於經也。余願聞邪氣之在經也，其病人何如？取之奈何？
岐伯對曰：夫聖人之起度數，必應於天地。故天有宿度，地有經水，人有經脈。天地溫和，則經水安靜；天寒地凍，則經水凝泣；天暑地熱，則經水沸溢。卒風暴起，則經水波涌而隴起。夫邪之入於脈也，寒則血凝泣，暑則氣淖澤，虛邪因而入客，亦如經水之得風也。經之動脈，其至也亦時隴起；其行於脈中，循循然；其至寸口中手也，時大時小，大則邪至，小則平；其行無常處，在陰與陽，不可為度。從而察之，三部九候。卒然逢之，早遏其路。吸則內鍼，無令氣忤。靜以久留，無令邪布。吸則轉鍼，以得氣為故。候呼引鍼，呼盡乃去。大氣皆出，故命曰瀉。 【 隴，隆同。內、納同。】
【`王冰`曰：宿謂二十八宿，度謂天之三百六十五度也。經水者，謂海水、瀆水、渭水、湖水、沔水、汝水、江水、淮水、漯水、河水、漳水、濟水也。以其內合經脈，故名之經水焉。經脈者，謂手足三陰三陽之脈，所以言者，以內外參合，人氣應通，故言之也。《甲乙經》云：足陽明外合於海水，內屬於胃；足太陽外合於瀆水，內屬膀胱；足少陽外合於渭水，內屬於膽；足太陰外合於湖水，內屬於脾；足厥陰外合於沔水，內屬於肝；足少陰外合於汝水，內屬於腎；手陽明外合於江水，內屬於大腸；手太陽外合於淮水，內屬於小腸，手少陽外合於漯水，內屬於三焦；手太陰外合於河水，內屬於肺；手心主外合於漳水，內屬於心包；手少陰外合於濟水，內屬於心也。經水之安靜凝泣，沸溢隴起，而人經脈亦應之，而隨順經脈之動息，因循呼吸之往來，但形狀或異爾。大謂大於平常之形診，小者非細小之謂也。以其比大則謂之小，若無大以比，則自是平常之經氣爾。然邪氣者，因其陰氣則入陰經，因其陽氣則入陽脈，故其行無常處也。在陰與陽，不可為度者，隨經脈之流運也。三部之中，九候之位，卒然逢遇，當按而止之，即而瀉之，逕路既絕，則大邪之氣無能為也。按經之旨，先補真氣，乃瀉其邪也。何以言之？下文補法呼盡內鍼，靜以久留，此段瀉法，吸則內鍼，又靜以久留。然呼盡則次其吸，吸至則不兼呼，內鍼之候既同，久留之理復一，則先補之義，昭然可知。《鍼經》云：瀉曰迎之，迎之意必持而內之，放而出之，排陽出鍼，疾氣得泄。補曰隨之，隨之意若忘之，若行若悔，如蚊虻止，如留如還，則補之必久留也。所以先補者，真氣不足，鍼乃瀉之，則經脈不滿，邪氣無所排遣，故先補真氣，令足後乃瀉出其邪矣。引謂引出，去謂離穴，候呼而引至其門，呼盡而乃離穴戶，則經氣審以平定，邪氣無所勾留，故大邪之氣隨鍼而出也。轉，謂轉動也。大氣，謂大邪之氣，錯亂陰陽者也。】
【`馬蒔`曰：此言天有宿度，地有經水，人有經脈，三才相應，而邪入人身，當有以瀉之也。人與天地相通，故溫和寒冷暑熱，卒風暴至，而經水或靜或動或涌或起者如此，則是邪者天地之邪也，入於人身，安得不然？寒則血凝濇，暑則氣淖澤，邪因而入，何異經水之得風也。各經動脈，其至也，亦時隴起，而行脈中殆循循然，其應於脈也，時大時小，大則邪至，小則邪平，其行無常處，或在陽經，或在陰經，不可為度，醫工當察以[三部九候]之法，卒然與逢，早絕其路可也。所謂絕其路者，唯瀉法耳。故凡瀉者，必先使病人口吸其氣，而吾方納鍼，無令鍼與氣逆。蓋瀉曰迎之，迎之者方其氣來未盛，乃逆鍼以奪其氣，正謂無令氣忤也。鍼既入矣，當靜以久留，無易以出鍼，而使邪氣復布於病經也。又令病人吸氣，而吾復轉鍼，必候真氣既得，為復其舊，由是復令病人再呼，而吾引出其鍼，呼盡乃去此鍼，則大邪之氣皆出矣，故命曰瀉。】
【`張志聰`曰：此承上章言九鍼之道，備載《鍼經》八十一篇，其大略余巳知之，而《鍼經》多論正氣之虛實，未詳言邪氣之入經也，天之二十八宿，房至畢為陽，昴至心為陰。地之十二經水，漳以南為陽，海以北為陰。宿度經水之相應也。上章論日月星辰四時八正之氣，以應人之榮衛氣血。此復論地之經水，以應人之經脈。斯天地合氣而為三部九候焉。夫人之經脈，應地之經水，經水之動靜，隨天氣之寒溫。所謂地之九州，人之九臟，皆通天氣，如邪入於經，寒則血如經水之凝泣，暑則氣如經水之沸溢而淖澤。虛風，虛鄉之邪風也。經之動脈，謂經血之動於脈也。言虛風之邪，因而入客於經，亦如經水之得風，其至於所在之處，亦波涌而隴起。循循，次序貌。言邪在於經，雖有時隴穑涡蜓校瑹o有常處，故有時而脈大，有時而脈小，大則邪至而隴起，小則邪平而不起，此以寸口之脈而候邪之起伏也。惟其無有常處，故或在於陰，或在於陽。寸口者，左右之兩脈口，概寸尺而言也。如邪在陽分，則兩寸大而兩尺平，邪在陰分，則兩尺大而兩寸平，然止可分其在陰與陽，而不可為度數，蓋言以寸口分其陰陽，以九候分其度數，此又以寸口之脈，而候其邪之在陰在陽也。即從其邪之在陰在陽而察之，則三部九候之中，卒然逢之矣。早遏其路者，知氣之所在而守其門戶焉，此以下論刺邪之法，以息方吸而內鍼，無令其氣逆也。[鍼解]篇曰：刺實須其虛者，留鍼陰氣隆至，乃去鍼也。故當靜以久留，以候氣至，真陰之氣至，則陽邪無能傳布矣。吸則氣入，易於得氣，故復候其方吸而轉鍼，以欲其得氣故也。呼則氣出，故復俟其方呼而徐引鍼，俟呼盡乃去其鍼，則大邪之氣隨氣而出，故命曰瀉。徐公遐曰：風乃六氣之首，為百病之長，故曰大氣。朱永年曰：神臟為陰，形臟為陽，知在陽分，即從陽之諸經而察之，三部之中，有獨大獨盛者，病之所在矣。知在陰分，即從陰之諸經而察之，三部之中，有獨大獨盛者，病之所在矣。即從所在之處迎而取之，則遏其行路矣。】

帝曰：不足者補之奈何？
岐伯曰：必先捫而循之，切而散之，推而按之，彈而怒之，抓而下之，通而取之，外引其門，以閉其神，呼盡內鍼，靜以久留，以氣至為故。如待所貴，不知日暮。其氣以至，適而自護。候吸引鍼，氣不得出，各在其處，推闔其門，令神氣存，大氣留止，故命曰補。 【 捫，音門。抓，音爪。】
【`王冰`曰：外引其門，以閉其神，則推而按之者也，謂蹙按穴外之皮，令當應鍼之處，鍼以放去，則按不破之皮，蓋其所刺之門，門不開則神氣內守，故云以閉其神也。[調經]論曰：外引其皮，令當其門戶。又曰：推闔其門，令神氣存。此之謂也。呼盡內鍼赤同吸也，言必以氣至而為去鍼之故，不以息之多數而便去鍼也。《鍼經》曰：刺之而氣不至，無問其數，刺之氣至，去之勿復鍼，此之謂也。無間息數以為遲速之約，要當以氣至而鍼去，不當以鍼下，氣未至而鍼出，乃更為也，如待所貴，不知日暮，諭人事於候氣也。適，調適也。護，慎守也。言氣已平調，則當慎守，勿令改變，使疾更生也。《鍼經》曰：經氣已至，慎守勿失。此其義也。外門已閉，神氣復存，候吸引鍼，大氣不泄，補之為義，斷可知焉。然此大氣，謂大經之氣流行榮衛者。】
【`馬蒔`曰：此言補虛之法也。未用鍼時，必先捫而循之，謂以指捫循其穴，使氣舒緩也；切而散之，謂以指切按散其穴，使氣布散也；推而按之，謂以指推其穴，即排蹙其皮也；彈而怒之，謂以指屢屢彈之，使病者覺有怒意，使之脈氣䐜滿也；抓而下之，謂以左手爪甲，掐其正穴，而右手方下鍼也；鍼始入矣，必通而取之，謂如用下文全法以取其氣也。候氣已至，外引鍼以至於穴門，即推闔以閉神氣，此始終用鍼之法，而其間尤有節要也。方其抓而下之之時，使病人呼以出氣，而吾納其鍼，必靜以久留，候正氣已至，為復其舊，無慢心如待所貴，無躁心不知日暮。真氣已至，必調適而護守之，又候病人吸入其氣，而吾方引鍼，正氣不得與鍼皆出，正氣在內而鍼在外，各在其處，遂推闔穴門，令神氣內存。正氣之大者即為留止，故命曰補。】
【`張志聰`曰：先以手捫循其處，欲令血氣循行也，蓋邪之所湊，其正必虛，故又當補其真氣之不足。次以指切捺其穴，欲其氣之行散也；再以指推按其肌膚，欲鍼道之流利也；又以指彈其穴，欲其意有所注，則氣必隨之，故絡脈䐜滿如怒起，然後以左手爪甲，掐其正穴，而右手方下鍼。下鍼之後，必令氣通，以取其氣門者，氣至之門也。外引其門者，徐往徐來也。以閉其神者，閉其門戶以致其神焉。呼盡則氣出，氣出內鍼追而濟之也。故虛者可實，所謂刺虛者刺其去也。故補曰隨之，隨其氣去而追之，追其陷下之陽，復隨氣而隆至也。靜以久留，以俟氣至，如待貴人，不敢厭忽，其氣已至，必調適而愛護之。[寶命全形]論曰：經氣已至，慎守勿失。此之謂也。候吸引鍼，則氣充於內，推闔其門，則氣固於外。神存氣留，故謂之補。[九鍼]篇曰：外門已閉，中氣乃實。】

帝曰：候氣奈何？
岐伯曰：夫邪去絡人於經也，舍於血脈之中，其寒溫未相得，如涌波之起也。時來時去，故不常在。故曰，方其來也，必按而止之，止而取之，無逢其衝而瀉之。真氣者，經氣也。經氣大虛，故曰，其來不可逢，此之謂也。故曰，候邪不審，大氣已過，瀉之則真氣脫，脫則不復，邪氣復至而病益蓄。故曰，其往不可追，此之謂也。不可掛以髮者，待邪之至時而發鍼瀉矣。若先若後者，血氣已盡，其病不可下。故曰，知其可取如發機，不知其取如扣椎。故曰，知機道者，不可掛以髮，不知機者，扣之不發。此之謂也。
帝曰：補瀉奈何？
岐伯曰：此攻邪也。疾出以去盛血，而復其真氣。此邪新客，溶溶未有定處也。推之則前，引之則止。逆而刺之，溫血也。刺出其血，其病立已。
【`王冰`曰：候氣，謂候可取之氣也。[繆刺]論曰：邪之客於形也，必先舍於皮毛，留而不去，入舍於孫脈，留而不去，入舍於絡脈，留而不去，入舍於經脈。故云去絡入於經也。邪周遊於十六丈二尺經脈之分，故不常在所候之處。衝，謂應水刻數之平氣也。《靈樞經》曰：水下一刻，人氣在太陽，水下二刻，人氣在少陽，水下三刻，人氣在陽明，水下四刻，人氣在陰分。然氣在太陽則太陽獨盛，氣在少陽則少陽獨盛。夫見獨盛者，便謂邪來，以鍼瀉之，則反傷真氣。真氣者，經氣也，經氣應刻乃謂為邪，工若瀉之，則深誤也。故曰，其來不可逢。苟不悟其邪，反誅無罪，則真氣泄脫，邪氣復侵，經氣大虛，故病彌蓄積，其往不可追者，言已隨經脈之流去，不可復追召使還。不可掛以髮者，言輕微而有尚且知之，況若涌波不知其至也。若先若後者，言不可取而取失時也。機者，動之微，言貴知其微也。疾出以去盛血者，言視有血者乃取之也。邪之新客，未有定居，推鍼補之，則隨補而前進。若引鍼致之，則隨引而留止，若不出盛血而反溫之，則邪氣內勝，反增其害。】
【`馬蒔`曰：此言候邪之妙，在早遏其路。無使盛則瀉邪氣以害真氣也。帝因上文邪入於脈，行無常處，在陰與陽，不可為度，察[三部九候]，卒然逢遇，當早遏其路，故宜用鍼以瀉之。然所以候此邪者，其法何在？伯言邪之客於形也，必先入於皮毛，留而不去，人舍於孫絡，留而不去，入舍於絡脈，故邪去絡入經也。舍於血脈之中，寒則血凝澀，與血之溫尚未相得，暑則氣淖澤，與血之寒尚未相得，亦如經水之得風也。脈如涌波之起，行於脈中循循然，至於寸口中手也，時大時小，時來時去，故行無常處，所以不常在也。斯時也，在陰與陽，不可為度。從而察之，三部九候。卒然逢遇，知其邪之來者，猶未盛也。故曰方其來也，按而止之，止而瀉之，早遏其路，使大邪之氣，無能為矣。若不早遏其路，必至於邪氣甚盛，如氣逢其沖而瀉之，致使邪氣難去，真氣反虛。何也？真氣者，經氣也。經氣因瀉邪而太虛，故曰其來不可逢，正邪氣盛而不可逢之謂也。是以候氣不審，大邪之氣過盛，當是之時，瀉之則真氣脫，脫則不復，邪氣復至而病益蓄，故曰其往不可追，正真氣虛而不可追之謂也。故不可掛以髮之妙，乃用鍼者之所當知也。所謂不可掛以髮者，不但在絲毫間也，待邪初至，即宜發鍼瀉之，則邪斯瀉矣。《靈樞》[小鍼解]篇所謂氣之易失者此也。若在於先則邪未至，若在於後，則真氣虛，所謂血氣已盡，而病不可下也。故日知其可取而取之，正如發弩中之機，萬發萬中，不知其可取而取之，如扣椎然，取之不動也。故曰知發機之道者，妙在至微，不可掛以髮，不知發機之道者，雖扣之亦不能發。止如扣椎而已也。然帝又以邪氣當瀉，真氣當補，則瀉者不可以為補，補者不可以為瀉，故又以補瀉奈何為問。伯言此法正所以攻邪也，疾出其鍼以去盛血，而復其真氣，則瀉中有補矣。何也？此邪新感，溶溶未定，推鍼補之，則隨補而前。引鍼致之，而不使邪留。若不出盛血而反溫之，則邪氣內勝，反增其害，故必當刺出其血，其病立已，奚必以真邪俱在，補瀉難施為疑哉？】
【`張志聰`曰：候氣謂候邪氣之至，邪氣由淺而深，故自絡而後入於經脈。寒溫欲相得者，真邪未合也，故邪氣波隴而起，來去於經脈之中而無有常處也。設真邪已合，如真氣虛寒則化而為寒，真氣盛熱則化而為熱，此皆邪隨正氣所化，故曰寒溫未相得。方其來者，三部九候，卒然逢之，即按而止之，以鍼取之，早遏其路。衝者，邪盛而隆起之時也。《兵法》曰：無迎逢逢之氣，無擊堂堂之陣。故曰方其盛也，勿敢毀傷，刺其已衰，事必大昌。真氣者，榮衛血氣也，邪盛於經，則真氣大虛，故曰其來不可逢，言邪方盛，雖經氣虛而不可刺也。　《鍼經》曰：其來不可逢者，氣盛不可補也。言邪氣方盛，雖正氣大虛而亦不可補。故曰迎而奪之，惡得無虛？言迎奪其邪氣，惡得不反虛其正氣乎？然發鍼又不可太遲也，大氣，風邪之氣也，候邪而不詳審其至，使邪氣已過其處而後瀉之，則反傷其真氣矣。真氣已脫而不能再復，邪氣循序而復至，正氣已虛，則邪病益留蓄而不能去，故曰其往不可追，謂邪氣已過不可瀉也。蓋言邪氣方來不可逢迎，邪氣已過不可追迫，待邪之至，及時而發鍼，不可差遲於毫髮之間，斯可謂之瀉矣。若先者，邪氣之盛也。若後者，邪氣之已遇也。若差之毫釐，則反傷其血氣，真氣虛則邪病益蓄而不可下。知其可取者，當其可取之時，用鍼取之，如發機之迅速，不知其可取者，樸鈍如椎，扣之不發，甚言其知機之妙，既無逢其衝，又無使其過，不可遲早於毫髮之間，知機之道其神乎？帝以邪氣盛則精氣奪；將先固正氣而補之乎？抑先攻邪氣而瀉之耶？伯言此宜先攻其邪也，疾出其鍼以去其盛滿之血，則邪病自去，邪病去而真氣即復矣。若先補之，則血下得散而邪不得出也。蓋邪之新客於經脈之中，溶溶流轉，未有定處，推之則前，引之則止，蓋流動而易瀉者也。若逆而刺之，是謂內溫，血不得散，氣不得出也。夫瀉邪之妙，刺出其血，其病立已，邪病已去而真氣即復。】

帝曰：善。然真邪以合，波隴不起，候之奈何？
岐伯曰：審捫循三部九候之盛虛而調之。察其左右上下，相失及相減者，審其病臟以期之。不知三部者，陰陽不別，天地不分。地以候地，天以候天，人以候人。調之中府，以定三部。故曰：刺不知三部九候病脈之處，雖有大過且至，工不能禁也。誅罰無過，命曰大惑，反亂大經，真不可復。用實為虛，以邪為真。用鍼無義，反為氣賊。奪人正氣，以從為逆。榮衛散亂，真氣已失。邪獨內著。絕人長命，予人夭殃。不知三部九候，故不能久長。因不知合之四時五行，因加相勝，釋邪攻正，組人長命。邪之新客來也，未有定處，推之則前，引之則止，逢而瀉之，其病立已。 【 真邪以合之以，同已。】
【`王冰`曰：審捫循三部九候之盛虛而調之者，如盛者瀉之，虛者補之，不盛不虛，以經取之，則其法也。氣之在陰，則候其氣之在於陰分而刺之，氣之在陽，則候其氣之在於陽分而刺之，是謂逢時。《霞樞經》曰：水下一刻，人氣在太陽，水下四刻，人氣在陰分也。積刻不已，氣亦隨在，周而復始。故審其病臟，以期其氣而刺之。若候邪之處，尚未能知，豈復能禁止其邪氣耶？使識非精辨，學未該明，且亂大經，又為氣賊，動為殘害，安可久乎？非惟昧三部九候之為弊，若不知四時五行之氣序，亦足以損絕其生靈也。再言推之則前，引之則止，逢而瀉之，其病立已者，以見其法必然也。】
【`馬蒔`曰：此承上文言察三部九候，卒然遇邪，早遏其路，故此節備論三部九候之當知，而丁寧早遏其路之為宜也。】
【`張志聰`曰：此言真邪之有離合也。真氣者所受於天，與穀氣并而充於經脈者也。虛邪者，虛鄉之風，邪賊傷人者也。邪新客於經脈之中，真邪未合，則如波涌之起，時來時去，無有常處，如真邪已合，而波隴不起矣，蓋邪正已合，則正氣受傷，榮衛內陷，邪隨正而入深，是以經脈無波隴之象，而三部九候之脈，相失而相減矣。審者審其病，捫者切其脈，盛者邪氣盛，虛者正氣虛，調之者，補其正而卻其邪也。左右上下，謂左右手足膺喉頭首腰尻以下也。邪氣入深，則傷五臟，九候之脈，九臟之神氣也，臟氣受傷，是以脈氣減失，審其病在神臟形臟，而以死生期之，蓋在形臟者生，在神臟者有生而有死期也。經云：用鍼之要，在於知調陰與陽。調陰與陽，精氣乃光。合神與氣，使神內藏。夫天為陽，地為陰，人則參天兩地者也。故身半以上為天，身半以下為地。然陰中有陽，陽中有陰。是以上部有地，下部有天，不知三部者，陰陽不別，天地不分。以上為天，以下為地，以中為人。中府，胃腑也。羞三部陰陽之脈，皆陽明水穀之所資生，太陰為之行氣於三陰，陽明為之行氣於三陽，陽者天氣，陰者地氣，陰氣從足上行至頭，陽氣從頭下行至足，陰陽異位，外內逆從，土者生萬物而法天地，故當調之中府，以定三部之脈焉。大過且至者，歲運之氣至也，蓋用鍼之道，當知三部九候，合之四時五行，加臨相勝而各治之。不知三才之合氣，九候之交通，雖有大過之氣且至，而五治不分，邪僻內生，工不能禁也。按帝問曰：平氣何如？伯曰：無過者也。蓋太過不及之歲，皆勝氣妄行，故曰大過。乎氣之歲為無過也。粗工不知三部九候，不分真邪，不知虛實，不審逆從。賊害真氣，乃與人夭殃也。蓋用鍼之道，有如用兵，務在殺賊，不害良民。無義之兵，征伐無過，反亂大經。復言不知三部九候者，因而不知合於四時五行之道，六氣之加臨，五運之相勝，邪反釋之，正反攻之，則絕人長命矣。再言新客來者，言乘風邪新客未定之時，即當逢而瀉之，慎勿使真邪之相合也。】

# 通評虛實
★ 素問·通評虛實論篇第二十八
【`馬蒔`曰：內評論病有虛實之義，故名篇。】

黃帝問曰：何謂虛實？
岐伯對曰：邪氣盛則實，精氣奪則虛。
【`王冰`曰：奪謂精氣減少，如奪去也。】
【`馬蒔`曰：此先明虛實二字之義也。言人非無故而實，以邪氣盛則實耳。邪氣盛者，外感也。非無故而虛，以正氣奪則虛耳。正氣虛者，內傷也。】
【`張志聰`曰：此亦承上章而復間也。邪氣者，風寒暑濕之邪，精氣者，榮衛之氣也。蓋邪氣有微盛，故邪盛則實，正氣有強弱，故精奪則虛。奪，失也，或為邪所奪也。】

帝曰：虛實何如？
岐伯曰：氣虛者，肺虛也。氣逆者，足寒也。非其時則生，當其時則死。餘臟皆如此。
【`王冰`曰：虛實，言五臟虛實之大體也。非時，謂年直之前後也。當時，謂正直之年也。】
【`馬蒔`曰：此舉肺虛一臟，其生死必隨乎時，而可以例諸臟也。肺主氣，氣虛者，肺虛也。氣逆者，氣上行而逆，則在下之足，以無氣而寒，故此肺虛而非相剋之時則生，如春秋冬是也，如遇相剋之時則死，如夏時之火是也。餘臟虛者，其生死亦如此。】
【`張志聰`曰：伯言虛實者，皆從物類始，如肺主氣，其類金。五行之氣，先虛於外，而後內傷五臟。蓋邪從表入裏，在外之氣血骨肉，先為邪病所虛。是以骨肉滑利，則邪不內侵，而裏亦實。表氣虛則內傷五臟，而裏亦虛。此表裏之虛實也。如氣逆於上，則下虛而足寒，比上下之虛實也。如值其生旺之時則生，當其勝之剋時則死，此四時之虛實也。夫肝主筋，其類木，心主血，其類火，脾主肉，其類土，肺主氣，其類金，腎主骨，其類水。蓋五臟之氣，外合於五行，五行之氣，歲應於四時，故皆有生旺剋勝之氣，而各有死生之分。】

帝曰：何謂重實？
岐伯曰：所謂重實者，言大熱病，氣熱脈滿，是謂重實。
【`馬蒔`曰：此言病有重實之義也。大熱為病，邪氣甚熱，其脈甚滿，是實而又實，謂之重實也。以後文寒氣暴上，脈滿而實照之，則此氣熱者邪氣熱也，非人之中氣也。】
【`張志聰`曰：大熱者，邪氣盛也。氣為陽，血脈為陰。邪盛而氣血皆傷，故為重實。此論血氣之陰陽虛實也。】

帝曰：經絡俱實何如？何以治之？
岐伯曰：經絡皆實，是寸脈急而尺緩也，皆當治之。故曰滑則從，濇則逆也。夫虛實者，皆從其物類始，故五臟骨肉，滑利可以長久也。
帝曰：絡氣不足，經氣有餘，何如？
岐伯曰：絡氣不足，經氣有餘者，脈口熱而尺寒也。秋冬為逆，春夏為從，治主病者。
帝曰：經虛絡滿何如？
岐伯曰：經虛絡滿者，尺熱滿，脈口寒濇也。此春夏死秋冬生也。
帝曰：治此者奈何？
岐伯曰：絡滿經虛，灸陰刺陽；經滿絡虛，刺陰灸陽。 【 重，平聲，後同。】
【`王冰`曰：脈急謂脈口，物生則滑利，物死則枯濇，故濇為逆，滑為從。春夏陽氣高，故脈口熱尺中寒為順也。十二經十五絡，各隨左右而有太過不足，當尋其至應以施鍼艾，故云治主病者。秋冬陽氣下，故尺中熱脈口寒為順也。絡滿經虛，灸陰刺陽，經滿絡虛，刺陰灸陽者，以陰分主絡，陽分主經也。】
【`馬蒔`曰：此節即經絡俱實，絡虛經實，經虛絡實者，而擬其脈體，決其死生，分其治法也。虛者，即前精氣奪則虛也。實者，即前邪氣盛則實也。經為陽，絡為陰，故經中亦有屬陰者，而以絡並之，則經皆為陽。絡中亦有屬陽者，而以經並之，則絡皆為陰。寸部為陽，尺部為陰；急脈為陽，緩脈為陰；滑脈為陽，濇脈為陰；脈熱為陽，脈寒為陰。今寸部急而見陽，是經實也。尺脈緩而見陰，是絡亦實也，所謂經絡俱實也。必其急緩之脈，帶滑則為順而生，帶濇則為逆而死，何也？大凡物類皆有虛實，必滑澤則生，枯濇則死，非特脈為然也。故五臟骨肉滑利，所以其脈亦滑，可以長久而生也。若五臟濇滯，側其脈亦濇，必不能長久而死矣。何以異於物類也戰？其有絡氣不足，經氣有餘，是絡虛經滿也。惟經氣有餘，故脈口熱，惟絡氣不足，故尺部寒。春夏屬陽，合經典寸；秋冬屬陰，合絡與尺。惟脈口熱而尺部寒，故時逢秋冬則陰氣盛，而脈口不宜熱，熱為逆而死。時逢春夏則陽氣高而脈口宜熱，尺中宜寒，當為順而生。即主病者而治之，何經有餘則瀉之，何絡不足則補之。其有經氣不足，絡氣有餘者，即經虛絡滿也。滿者實也，唯絡脈滿，故尺部亦熱滿，惟經脈虛，故脈口亦寒濇。春夏應經與寸，所以寒濇則死。秋冬應絡與尺，所以熱滿而生，不言治主病者，即上文可以例椎也。治主病者何如？絡為陰，今滿則灸之，虛則刺之。經為陽，今滿則灸之，虛則刺之。由此觀之，則大抵灸主於瀉，而刺則可補也。】
【`張志聰`曰：此論經絡之陰陽虛實也。夫膚腠氣分為陽，經絡血分為陰。然經絡又有深淺陰陽之別，所謂陽中有陰，陰中有陽也。邪盛於經，則寸口脈急，緩為內熱，熱在於絡則尺脈緩也，皆當以鍼取之，此以寸尺而候血脈之陰陽也。滑主氣血皆盛，故為從。濇主血氣皆少，故為逆。五行者，天地之陰陽也，五臟者，人之陰陽也。《易》曰：方以類聚，物以羣分。皮肉筋骨，五臟之外合也；金木水火土，五臟之外類也。夫邪之中人，始於皮膚，次於肌肉，留而不去，則入於經脈，以及於筋骨，故邪之中人，先從其物類始。是以壯者之血氣盛，其肌肉滑，氣道通，榮衛之行不失其常，可以長久其天命；如五臟不堅，使道不長，空外以張，數中風寒，血氣虛，脈不通，真邪相攻，亂而相引，故不壽而盡也。不足者精氣奪，有餘者邪氣盛，此邪去絡而入於經也。經絡之氣，虛實則何如？寒熱者尺寸之膚，寒熱而應於經絡也。絡脈外連皮膚為陽，主外，經脈內連臟腑為陰，主內。經云：榮出中焦，衛出下焦，衛氣先行皮膚，先充絡脈，絡脈先盛，衛氣已平，榮氣乃滿，而經脈大盛。經脈之虛實也，以氣口知之，故以尺膚候絡，而以寸候經。夫邪氣之從外而內，猶借正氣之從內而外以捍禦，使邪仍從膚表而出。秋冬之氣降沉，不能使邪外散，故為逆。春夏之氣生浮，故為從也。邪病在經，當從其經而取之，此論外因之虛實也。尺脈熱滿，故主絡滿，脈口寒濇，故主經虛，春夏之氣，生長於外，氣惟外弛，而根本虛脫，故死。秋冬之氣，收藏於內，故生。蓋外因之病，宜神機外運，內因之病，宜根本實堅。絡為陽，經為陰，刺者瀉其盛滿之氣，灸者啟其陷下之陽，蓋不足者病，而太過者亦為病也。】

帝曰：何謂重虛？
岐伯曰：脈氣上虛尺虛，是為重虛。
帝曰：何以治之？
岐伯曰：所謂氣虛者，言無常也；尺虛者，行步恇然；脈虛者，不象陰也。如此者，滑則生，濇則死也。 【 恇，音匡。】
【`王冰`曰：此反問前重實也。重虛，謂尺寸脈俱虛，寸虛則脈動無常，尺虛則行步惟然不足。不象陰者，不象太陰之候也。何以言之？氣口者，脈之要會手太陰之動也。】
【`馬蒔`曰：此言病有重虛之義也。脈虛氣虛尺虛，謂之重虛。氣虛者，真氣不足也，故脈動無常。尺虛者，腎氣不足也，故行步惟然。脈虛者，手太陰寸口所見之脈，按之不應手也。如此三虛，是謂重虛。若帶滑利則生，否則濇滯而死矣。】
【`張志聰`曰：此論脈氣皆虛也。上節論經絡之實，即可類推於虛，此節論氣分之虛，亦可類推於實。血者神氣也。榮氣宗氣行於脈中，衛氣行於脈外，故曰脈氣。蓋以氣口之脈，可以候血，亦可以候氣也。上虛者，寸口之脈氣虛也。尺虛者，脈氣虛於下也。上下皆虛，故曰重虛。朱永年曰：氣逆於上而足寒者，上實下虛也。此上下皆虛，故曰重虛。氣者，謂陽明所生之榮衛宗氣也。經曰：穀始入於胃，其精微者先出於胃之兩焦，以溉五臟，別出兩行榮衛之道，其大氣之搏而不行者，積於胸中，命曰氣海，出於肺，循喉嚨以司呼吸，是陽氣者，陽明所生也。言無常者，宗氣虛而語言無接續也。《鍼經》曰：盡瀉三陽之氣，令病人恇恇然虛怯也。謂陽明之氣虛於上，則言語無常，陽明之氣虛於下，則令人行步恇然，蓋氣從太陰出注手陽明，上行注足陽明，下行至跗上，故曰身半以上，手太陰陽明皆主之，身半以下，足太陰陽明皆主之。按帝問何以治之？而伯答以所病之因，蓋知陽氣生始之原，則知所以治矣。此論後天主氣也。夫氣為陽，血脈為陰，陽明之生氣為陽，少陰之精氣為陰，蓋以寸尺之脈，而候陽明之生氣，有不效象其陰之虛者乎？然氣生於陽明，而發原在腎，少陰之氣上與陽明相合，陰陽相搏，其脈則滑，搏則化水穀之精微而氣生，故主生。濇主少氣，生原已絕，故死。朱聖公問曰：上節以尺膚而候絡脈之虛，此以寸尺之脈而候氣分之陽，豈以皮膚候血脈，而反以脈候氣耶？曰：經言善調尺者，不待於寸，脈急者，尺之皮膚亦急，脈緩者，尺之皮膚亦緩，蓋陰陽虛實之氣，由臟腑而達於經脈，由經脈而出於膚表，以尺膚之緩急滑濇，而候臟腑血氣之虛實者，是猶以色診也。上節以絡脈在皮之部，故以尺膚審之，此候脈氣之虛實，故以尺寸之脈診也。論疾[診尺](論疾診尺)篇曰：尺膚寒，其脈小者，少氣。是尺膚尺脈，皆可以候氣候血也，診候之道，通變無窮，不可執一而論也。】

帝曰：寒氣暴上，脈滿而實，何如？
岐伯曰：實而滑則生，實而逆則死。
【`王冰`曰：言氣熱脈滿，已謂重實，滑則從，濇則逆，今氣寒脈滿，亦可謂重實乎？其於滑濇生死逆從何如？】
【`馬蒔`曰：此言氣寒而脈實者，亦以滑為生而濇為死也。帝言上文氣熱脈滿，已謂重實，必滑則從，濇則逆，今者寒氣暴上，脈亦盛滿，與氣熱脈滿者異，其於滑濇逆從生死何如？伯言不問寒熱，止論滑濇，雖因寒而實，必其脈滑而為順則生，脈濇而為逆則死也。】
【`張志聰`曰：此承上文之意而復問也。蓋脈氣生於胃腑，而發原在於少陰，是以上節論生氣之原，此以下復論發原之始。夫腎臟主水，在氣為寒，寒氣暴上者，水寒之氣，暴上而滿於脈也。實而滑者，得陽明之氣相和，故生。逆者，少陰之生氣已絕，故死。蓋寒氣上乘，則真氣反下逆矣。[平脈]篇曰：少陰脈弱而濇，弱者微煩，濇者厥逆，謂少陰之氣不生而手足逆冷也。`王子芳`曰：水寒之氣暴上，曰脈滿而實；少陰之氣暴上，而曰脈實滿。陰寒之氣，皆實滿於脈，而各有意存焉。`朱聖公`曰：水寒之氣暴上，則少陰之真氣不升，故無論其寒氣，而後論其真氣，後又復論其水氣也。】

帝曰：脈實滿，手足寒，頭熱，何如？
岐伯曰：春秋則生，冬夏則死。
【`王冰`曰：大略言之，夏手足寒，非病也，是夏行冬令，夏得則冬死。冬脈實滿頭熱，亦非病也，是冬行夏令，冬得則夏亡，反冬夏以言之，則皆不足，春秋得之是病，故生死皆在時之孟月也。】
【`馬蒔`曰：此即脈證雜見陰陽者，而以時決其死生也。脈實滿者，是陽脈也，頭熱者，是陽證也，皆邪氣有餘也。手足又寒，是陰證也，乃真氣又虛也，若此者，真邪不分，陰陽相雜，然春秋者，陰陽未盛之時也，正平和之候，故生。冬夏者，偏陰偏陽之時也，脈盛頭熱者，不能支於夏，手足寒者，不能支於冬，故死。】
【`張志聰`曰：腎主生氣之原，膀胱為太陽之腑，脈實滿者，少陰之寒氣充於外也。手足寒者，少陰之生氣虛於內也。頭熱者，太陽之氣發越於上也。腎與膀胱，陰陽並交，咸主生氣，若盛於外則反虛於內矣。春時陽氣微上，陰氣微下，秋時陰氣微上，陽氣微下，陰陽二氣，交相資生，故主生。冬時陰氣盡出於外，夏時陽氣盡虛於內，故主死。言陰陽之根氣，不可虛脫者也。】

脈浮而濇，濇而身有熱者死。
【`馬蒔`曰：此言證與脈反者死也。脈浮而濇，乃肺脈之應於秋者也，而身有熱，則火盛金衰，主死。此前後無問答之語，疑為錯簡者。】
【`張志聰`曰：脈浮而濇，陰越於外而虛於內也。濇而身熱，陽脫於內而弛於外也。此復言陰陽之根氣脫者，皆為死證，非但冬夏死而春秋可生。】

帝曰：其形盡滿何如？
岐伯曰：其形盡滿者，脈急大堅，尺濇而不應也。如是者，故從則生，逆則死。
帝曰：何謂從則生，逆則死？
岐伯曰：所謂從者，手足溫也；所謂逆者，手足寒也。
【`王冰`曰：形盡滿，謂四形臟盡滿也。】
【`馬蒔`曰：此言陽病者，當得陽脈陽證也。身形盡滿，乃陽病也，脈口之脈，急大而堅，是陽脈也，宜尺部則濇而不相應耳。然必手足溫者，是陽證也，故有是脈，有是證，則為從而生，否則脈雖急大堅，而手足反寒，是謂逆而死也。】
【`張志聰`曰：腎為水臟，在氣為寒。上節論寒氣暴上，此復論其水體泛溢，故其形盡滿也。形謂皮膚肌腠，蓋經脈之內，有有形之血，是以無形之氣乘之，肌腠之間，主無形之氣，是以有形之水乘之，而為腫脹也。諸急為寒，寒水充溢於形身，故脈急而堅大。水邪外溢，則少陰之正氣不升，故尺濇而不應也。《靈樞經》曰：脈堅大以濇者，脹也。夫少陰之氣，從下而上合於陽明，戊癸合而化火，火土之氣，故有如是之證者。得少陰之氣，仍從下而上者生，逆而下者死。手足溫者，少陰之生氣復也，生氣復則火土之氣漸旺，水寒之邪漸消。手足寒者，少陰之生氣已絕，故死。以上論生陽之氣，發原於下焦，如寒水之邪實，則真陰之氣虛。】

帝曰：乳子而病熱，脈懸小者，何如？
岐伯曰：手足溫則生，寒則死。
帝曰：乳子中風熱喘鳴肩息者，脈何如？
岐伯曰：喘鳴肩息者，脈實大也，緩則生，急則死。
【`王冰`曰：懸，謂如懸物之動也。緩，謂如縱緩，急謂如弦張之急，非往來之緩急也。《正理傷寒論》曰：緩則中風。故乳子中風，脈緩則生，急則死。】
【`馬蒔`曰：此言乳子脈與病反者，復有他證可驗，病澄俱甚者，復有脈體可據，而決其死生也。乳子而病熱，陽證也，而脈則懸小，是陽證見陰脈也。然手足溫和，正氣猶存，脈雖懸小，特未大耳，故可以得生，否則手足寒而死矣。又乳子中風發熱，喘鳴肩息者，陽證也，脈當實大，惟實大中而緩，則邪氣漸退，可以得生，若實大中而急，則邪氣愈增，其病當死矣。】
【`張志聰`曰：夫病熱者，皆傷寒之類也。凡傷於寒，借陽氣以化熱，熱雖盛不死。然陽氣生於精水之中，男子八歲，女子七歲，腎氣始實。乳子天癸未至，腎氣未盛，故帝復有此問焉。夫心主脈而資生於腎，心腎水火之氣，上下時交，腎氣不能上資於心，則心懸如病飢，而寸口之脈懸絕小者，腎氣未盛也。蓋乳子之生陽，借後天之氣也。四肢皆稟氣於胃，故陽受氣於四末，是以手足溫者，胃氣尚盛，故生。寒則胃氣已絕，故死。夫水穀入於胃，津液各走其道，腎為水臟，受五臟之精而藏之，是先天之精，猶借後天之所資益者也。又別出兩行榮衛之道，其大氣之搏而不行者，名曰宗氣，積於胷中，上出於肺，以司呼吸，是四肢之原俞，又受資於胃腑所生之榮衛宗氣，是以手足溫者生，寒者死，蓋此後天所生之宗氣，而不可傷也。夫宗氣者，五臟六腑十二經脈之宗始，故曰，宗氣。肩息者，呼吸搖肩也。風熱之邪，始傷皮毛，喘鳴肩息，是風熱盛而內干肺氣宗氣，故脈實大也。夫脈之所以和緩者，得陽明之胃氣也，急則胃氣已絕故死。`朱永年`曰：當知少陰陽明之氣，皆主手足之寒溫而不可不審。`徐公遐`曰：夫水穀之精，雖借先天之氣以生化，然先天之氣，又借水穀之精以相資，是以天癸至，腎氣盛，齒髮長，筋骨堅，皆受後天之養，非但於乳子也，故復設此問焉。】

帝曰：腸澼便血何如？
岐伯曰：身熱則死，寒則生。
帝曰：腸澼下白沫何如？
岐伯曰：脈沉則生，脈浮則死。
帝曰：腸澼下膿血何如？
岐伯曰：脈懸絕則死，滑大則生。
帝曰：腸澼之屬，身不熱，脈不懸絕，何如？
岐伯曰：滑大者曰生，懸涪者曰死，以臟期之。
【`王冰`曰：熱為血敗，故死，寒為榮氣在，故生也。脈浮則死者，陰病而見陽脈，與證相反，故死。】
【`馬蒔`曰：此言腸澼之屬，有便血者，有下白沫者，有下膿血者，隨證隨脈而可以決其死生也。腸澼者，大小腸有所辟積而生諸證，故腸澼為總名，而下三者為諸證也。便血者，大便中下純血也，是血為陰，而下血為陰證。若身熱則火盛，故主死；身寒則火衰，故主生。其下白沫者，非膿非血而白沫下行，是肺氣受傷也，然亦陰證之類，故脈沉則生，以陰證宜見陰脈也，若脈浮則死，以陰證見陽脈也。其下膿血者，赤白相兼，氣血俱傷。然脈以懸絕為死，正氣不足也；滑大則生，正氣有餘也。帝問凡腸澼之屬，有身不熱則證不死，脈不懸絕則脈不死。伯言終當以元氣為主，故脈必滑大則生，若懸濇則死，其死者以臟期之。所謂肝見庚辛死，心見壬癸死，肺見丙丁死，腎見戊己死，脾見甲乙死是也。】
【`張志聰`曰：上節言氣之虛實，此復論其血焉。腸澼者，邪僻積於腸間而為便利也。經言陽絡傷則血外溢，血外溢則衂血，陰絡傷則血內溢，血內溢則便血，腸胃之絡傷，則血溢於腸外，腸外有寒汁沫與血相搏，則合并凝聚而積成矣。是以腸澼便血者，陰絡之血溢也，腸澼下白沫者，腸外之寒汁沫也，腸澼下膿血者，汁沫與血相搏，并合而下者也。夫便血，陰泄於內也，發熱，陽脫於外也。本經曰：陰陽虛，腸澼死，此陰陽血氣之相離也。下白沫者，陰液下注，故脈沉者為順，如脈浮是經氣下洩，脈氣上浮，此經脈相離，故為死證。夫血脈始於足少陰腎，生於足陽明胃，主於手少陰心，輸於足太陰脾。懸絕者，足少陰之陰液絕也。滑大者，足少陰之生氣盛也。滑大者生，懸濇者死，此復申明血氣之生原又重於陽明之胃氣也。身不熱者，陽不外脫也；脈不懸絕，陰不下絕也。懸濇者，陽明之生氣已脫，故死。辨脈篇曰：趺陽脈浮而濇，故知脾氣不足，胃氣虛也。懸則胃氣絕矣，胃氣已絕，則真臟之脈見矣，故當以臟期之。肝至懸絕，十八日死；心至懸絕，九日死；肺至懸絕，十二日死；腎至懸絕，七日死；脾至懸絕，四日死。懸絕者，絕無陽明之胃氣，而真臟孤懸也。】

帝曰：癲疾何如？
岐伯曰：脈搏大滑，久自已；脈小堅急，死不治。
帝曰：癲疾之脈，虛實何如？
岐伯曰：虛則可治，實則死。
【`王冰`曰：脈小堅急為陰，陽病而見陰脈，故死不治，實則死者，以反證故也。】
【`馬蒔`曰：此言癲疾之脈，得陽脈虛脈而生也。癲疾者，陽證也，故搏大滑則陽證得陽脈，所以病久自已。若脈小堅急則得陰脈，故死不治。然癲疾之脈，當有取於虛也，必搏大滑中帶虛可治，若帶實則邪氣有餘，乃死候也。】
【`張志聰`曰：此論五臟之外合為病，而有虛實也。《靈樞經》曰：肺脈急甚為癲疾，腎脈急甚為骨癲疾。骨癲疾者，䫆齒諸俞分肉皆滿，而骨居汗出，煩悗，嘔多沃沫，氣下泄，不治。筋癲疾者，身倦攣急，嘔沫，氣下泄，不治。脈癲疾者，暴仆四肢之脈，皆脹而縱，嘔沫，氣泄，不治。是肺合形，腎合骨，心合脈，肝合筋，為病於外，而有死生之分。脈搏大者，氣盛於外，故生。小堅急者，氣泄於下，故死。虛則可治，實則死者。經曰：重陰則癲。蓋癲乃血實之證，是以脈堅實者死，氣滑大者生。上節之大小者，論氣之虛實，此言血脈之虛實，蓋癲乃陰盛之病，故宜氣盛而不宜血實也。】

帝曰：消癉虛實何如？
岐伯曰：脈實大，病久可治；脈懸小堅，病久不可治。
【`王冰`曰：久病血氣衰，脈不當實大，故不可治。】
【`馬蒔`曰：此言消癉之病，得陽脈而生也。消癉者，熱證也，故脈實大，雖病久亦可治。若懸小堅，又至於病久，則益不可治矣。】
【`張志聰`曰：此論五臟之內因而有虛實也。少俞曰：五臟皆柔弱者，善病消癉。消癉者，五臟之精氣皆虛，轉而為熱，熱則消肌肉，故為消癉也。脈實大者，精血尚盛，故為可治。脈懸小者，精氣漸衰，故為難治。上節論五臟之外實，此論五臟之內虛。《靈樞》[病形](邪氣臟腑病形)篇五臟之脈，微小為消癉。】

帝曰：形度骨度脈度筋度，何以知其度也？
【`馬蒔`曰：[方盛衰]論云：診有十度。《靈樞》有[骨度][脈度][經筋]等篇，今有問無答，乃他篇之錯簡也。】
【`張志聰`曰：此言五臟之外合，各有度數，而應於四時者也。經曰：形寒飲冷則傷肺，謂皮毛膚腠為形而內合於肺者也。骨者腎之合，脈者心之合，筋者肝之合，然皆有淺深俞穴之度數。】

帝曰：春亟治經絡，夏亟治經俞，秋亟治六腑，冬則閉塞。閉塞者，用藥而少鍼石也。所謂少鍼石者，非癰疽之謂也。癰疽不得頃時回。
【`王冰`曰：閉塞，謂氣之門戶閉塞也。冬月雖氣門閉塞，然癰疽氣烈，內作大膿，不急瀉之，則爛筋腐骨，故雖冬月，亦宜鍼石以開除之。所以癰疽之病，冬月猶得用鍼石者何？此病頃時回轉之間，過而不瀉，則內爛筋骨，穿通臟腑。】
【`馬蒔`曰：此言三時治病，各有所宜，而冬時則用藥而不用鍼也。春時治病，治其各經之絡穴，夏則治其各經之俞穴，秋則治其六腑，冬則閉塞，但用藥而不用鍼石。所謂冬時少用鍼石者，非謂冬時癰疽亦不用鍼石也，彼癰疽不得頃刻挽回，若不用鍼石以瀉之，則內爛筋骨臟腑，豈得不用鍼石哉？特謂他病則冬時不用鍼石耳。】
【`張志聰`曰：伯言五臟之氣合於四時，而刺度之各有淺深也。亟，急也。春氣生升，故亟取絡脈，夏取分腠，故宜治經俞，蓋經俞隱於肌腠間也。治六腑者，取之於合，胃合入於三里，大腸合入於巨虛上廉，小腸合入於巨虛下廉，三焦合入於委陽，膀胱合入於委中央，膽合入於陽陵泉。蓋五臟內合於六腑，六腑外合於原俞，秋氣降收，漸入於內，故宜取其合以治六腑也。冬時之氣閉藏於內，故宜用藥而少鍼石，蓋鍼石治外，毒藥治內者也。夫癰疽之患，榮衛血氣並實，皮肉筋骨皆傷，非若四時之有淺深，冬時之少鍼石也。癰者壅也，疽者阻也，謂熱毒外壅內阻，宜即刺之，不得遲延時頃，而使邪毒之回轉也。】

癰不知所，按之不應手，乍來乍已，刺手太陰旁三痏與纓脈各二。掖癰大熱，刺足少陽。五刺而熱不止，刺手心主三，刺手太陰經絡者大骨之會各三。暴癰筋緛，隨分而痛，魄汗不盡，胞氣不足，治在經俞。 【 痏，音委。緛、輭同。】
【`王冰`曰：但覺似有癰疽之候，不的知發在何處，故按之不應手也。乍來乍已，言不定痛於一處也。癰若暴發，隨脈所遇，筋怒緛急，肉分中痛，汗液滲泄如不盡，兼胞氣不足者，悉可以本經脈穴俞補瀉之。】
【`馬蒔`曰：此承上文而言治癰之法有此三等也。凡癰疽痛無定所，故按之不應手，亦無定時，故乍來而乍已，當刺手太陰肺經之旁三痏，蓋肺經之穴在胸兩旁曰雲門，今曰肺經之旁，則是足陽明胃經氣戶等穴也。刺瘡曰痏，三痏者三次也。其曰纓脈各二者，亦皆謂胃經之穴，如人迎水穴，在結喉旁一寸五分，則是結纓之所，故曰纓脈也。所謂各二者，左右各二也。有等腋下生癰，其體大熱，當刺足少陽膽經之穴五痏，宜是膽經之淵液穴也。穴在腋下三寸宛宛中，舉臂得之，鍼三分，禁灸。若刺之而熱不止，當刺手厥陰心包絡經，即手心主之穴三痏，宜是天池穴也。穴在腋下三寸，乳後一寸，鍼二分，灸三壯。又刺手太陰肺經之經穴經渠，穴在寸口陷中，鍼三分，禁灸；絡穴列缺穴，去腕側上一寸半，鍼二分，灸三壯。及大骨之會各三痏，當是手太陽小腸經之肩貞穴也。穴在曲胛下兩骨解間，肩髃後陷中，鍼三分，灸三壯。有等暴發為癰，隨其分肉筋緛而痛，在外之魄汗，出之不盡，在內之胞氣則不足，而小便不通；當治受患本經之俞穴，如手太陰肺經列缺為俞之類也。】
【`張志聰`曰：此言癰毒之在氣分者，宜刺手太陰足陽明也。毒在氣分，故癰不知所；毒氣流傳，故脈按之不應手，而乍來乍已也。腋內動脈，手太陰也，名曰天府，宜刺太陰動脈之旁各三痏，手太陰之生氣也。痏者，皮膚腫起之象，言刺在絡脈之旁，皮膚之間，氣隨鍼出，而鍼眼微腫如小瘡，故曰痏也。蓋皮膚谿谷之間，亦有三百六十五穴會，毒在氣分，故宜刺在皮膚而不刺經絡也。如[四時氣]篇曰：風㽷膚脹為五十七痏，取皮膚之血者盡取之是也纓脈，結纓處兩旁動脈人迎穴間，乃衛氣別走陽明之道路。若癰毒在血分者，宜刺足少陽手心主也。如腋癰在兩旁之腋間，乃足厥陰少陽之分也。經云：陽氣有餘，榮氣不行，乃發為癰。陰陽不通，兩熱相搏，乃化為膿。毒在血分，故大熱也。厥陰主血，故從其所合而瀉之。如刺之而熱不止者，宜刺手心主之脈以瀉之，心主主火而主血脈也。[本輸]篇曰：腋下三寸，手心主也，名曰天池，蓋宜刺此也。夫肺朝百脈，而主行榮衛陰陽，若欲刺手太陰之經絡者，宜刺在大骨之會各三，謂臂骨交會之處尺澤間也。骨之大會曰谷，絡脈之滲灌諸節者也。至若癰毒之在筋骨間者，宜刺其經俞。如暴癰者，其毒氣更深，為毒凶暴。筋緛者，筋為熱邪所傷也。隨分而痛者，在於分肉之處而痛，謂不腫痛於外而隱然痛於內也。熱毒在深，故表汗不出，骨傷髓消，故胞氣不足也。宜治在經俞者，隨其所痛之處而深取之也。夫癰毒之患，或外因風寒之邪，或內因喜怒不測，五臟外合之皮肉筋骨，胃腑所生之榮衛血氣，皆為邪毒盛而正氣虛，故當審其陰陽虛實以刺之也。】

腹暴滿，按之不下，取手太陽經絡者，胃之募也。少陰俞去脊椎三寸旁五，用圓利鍼。
【`王冰`曰：手太陽，經絡之所生，故取中脘穴，即胃之募也。《中誥》曰：中脘，胃募也，居蔽骨與齊中，手太陽少陽足陽明脈所生，故云經絡者胃募也，取足少陰俞外去脊椎三寸兩旁穴各五痏也。少陰俞，謂第十四椎下兩旁腎之俞也。林億曰：《甲乙經》云：用圓利鍼，刺已如食頃久立已。必視其經之過於陽者數刺之。】
【`馬蒔`曰：此言治腹暴滿之法也。凡腹中暴滿，按之不下，取手太陽經之絡穴支正，在手腕後五寸，鍼三分，灸三壯。胃之募，曰中脘是也，在臍上四寸。又取足少陰曰腎俞穴者，去脊十四椎間，左右各開一寸五分，共為三寸，刺之五痏。此穴本屬足太陽膀胱經，今曰足少陰者，以腎為足少陰也，當用圓利鍼以刺之，即《靈樞》[九鍼]論之第六鍼也。】
【`張志聰`曰：此論中焦之虛實也。經云：胃病者腹脹滿。腹暴滿而按之不下，胃之實證也，宜取手太陽之經絡。太陽之絡，乃胃之募也，蓋小腸為受盛之腑，故從手太陽以瀉其胃焉。又腎者胃之關也，關門不利，則聚水而為脹，故曰當刺足少陰之俞焉。手太陽之絡名曰支正，在腕後五寸間，足少陰之俞在脊下第十四椎兩旁，各開一寸五分，故曰三寸旁也。圓利鍼者，且圓且利，以取暴氣者也。或曰，脊椎兩旁各開三寸，名曰志室，亦足少陰之俞。】

霍亂，刺俞旁五，足陽明及上旁三。
【`王冰`曰：霍亂者，取少陰俞旁志室穴。楊上善云：刺主霍亂腧旁五，取之足陽明，言胃俞也。取胃俞兼取少陰俞外兩旁向上第三穴，則胃倉穴也。】
【`馬蒔`曰：此言治霍亂之法也。凡霍亂者，刺上節腎俞之旁，即志室穴也，刺之五痏。在十四椎兩旁，相去脊中各三寸，共六寸，鍼五分，灸七壯。又取足陽明曰胃倉穴，在十二椎下兩旁，相去脊中各三寸，共六寸，鍼三分，灸七壯。及上有意舍穴各三痏，在十一椎下兩旁，相去脊中各三寸，鍼三分，灸七壯。此二穴亦屬足太陽膀胱經，今曰足陽明者，以其為胃穴也。】
【`張志聰`曰：霍亂者，胃為邪干，胃氣虛逆也。夫陽明胃土，借足少陰之氣以合化，故宜刺少陰俞旁以補之。五者，追而濟之，漸至於骨也。又及上刺陽明俞旁三，三者，先淺刺絕皮以出陽邪，後刺深之以出陰邪，最後極深入於分肉之間，以致穀氣，邪氣出而穀氣至，則胃氣和而霍亂止矣。上節用瀉，故曰圓利；此法用補，故不云鍼。徐公遐曰：取足少陰者，當刺骨，三刺而至分肉，是五則至骨矣。】

刺癎驚脈五：鍼手太陰各五，刺經太陽五，刺手少陰經絡旁者一，足陽明一，上踝五寸，刺三鍼。
【`王冰`曰：刺癎驚脈，謂陽陵泉在膝上外陷者中。經太陽謂足太陽。手太陰五謂魚際穴，在手大指本節後內側散脈。經太陽五，謂承山穴，在足腨腸下分肉間陷者中也。手少陰經絡旁者，謂支正穴，在腕後同身寸之五寸骨上廉分肉間手太陽絡，別走少陰者。足陽明一者，謂解谿穴，在足腕上陷者中也。上踝五寸，謂足少陽絡光明穴。按《內經》、《明堂》、《中誥圖經》，悉主霍亂，各具明文。】
【`馬蒔`曰：此言刺癎驚之法也。言刺癎驚之脈有五：其一刺手太陰肺經穴各五痏，乃刺其經穴經渠也，在寸口陷中，鍼二分，留二呼，禁灸；其一刺手太陽小腸經穴各五痏，當是經穴陽谷也，在手外側腕中銳骨下陷中，鍼二分，灸三壯；其一刺手少陰心經絡穴通里，然謂之絡旁，則是手太陽小腸經支正穴也，鍼三分，灸三壯，刺之者一痏而已；其一刺足陽明胃經之解谿，鍼五分，灸三壯；其一刺足踝上之五寸，即足少陰腎經之築賓穴也，鍼三分，留五呼，灸三壯，刺之者三痏而已。】
【`張志聰`曰：此論刺五行之實證也。癎驚者，癎瘈筋攣，或外感六氣，或內傷七情，或飲食生痰，或大驚卒恐，病涉五臟五行，故當取其五脈。九鍼之制，皆所以瀉邪者也。此刺五脈之實，故首句曰鍼手太陰，末句曰刺三鍼，謂當以鍼瀉之而不宜補之也。鍼手太陰，瀉金實也；鍼太陽五，瀉水實也；鍼手少陰，瀉火實也；鍼足陽明，瀉土實也。上踝五寸，乃足少陽光明穴，刺三鍼以瀉木實。蓋臟腑相連，陰陽相合，故或刺臟之經，或瀉腑之絡。朱永年曰：心肺居上為陽，故從臟；肝腎脾居下為陰，故從腑。蓋五脈之陰邪，宜從陽以瀉出。`朱聖公`曰：太陽不言手足，知其為手乎？為足乎？曰：上文曰手太陰，下文曰手少陰，則其為足也可知。若接上句而為手太陽，則下句不必復云手矣。五刺之中，曰手、曰足、曰太陽、曰足上，宜細玩以見經言錯綜之妙。】

凡治消癉、仆擊、偏枯、痿厥、氣滿、發逆，肥貴人，則高粱之疾也。隔塞閉絕，上下不通，則暴憂之病也。暴厥而聾，偏塞閉不通，內氣暴薄也。不從內外中風之病，故瘦留著也。蹠跛，寒風濕之病也。 【 高、膏同。蹠，音職。跛，音波，上聲。】
【王冰曰：消謂內消，癉謂伏熱，厥謂氣逆，蹠謂足也。夫肥者令人熱中，甘者令人中滿，故熱氣內薄，發為消渴偏枯氣滿逆也。逆者，謂違悖常候，與平人異也。然愁憂者，氣閉塞而不行，故隔塞否閉，氣脈斷絕，而上下不通也。氣固於內，則大小便道偏不得通泄也。何者？臟腑氣不化，禁固而不宣散也。外風中人，伏藏不去，則陽氣內受，為熱外燔，肌肉消爍，故留薄肉分，消瘦而皮膚著於筋骨也。濕勝於足則筋不利，寒勝於足則攣急，風濕寒勝則衛氣結聚，衛氣結聚則肉痛，故足跛而不可履也。】
【`馬蒔`曰：此言凡治諸病者，皆當知病所由起也。肥貴人用膏粱之品，肥者令人熱中，甘者令人中滿，故凡為消癉，為仆擊，為偏枯，為痿厥，為氣滿，為發逆等證，由之而生也。人暴時有憂者，氣閉塞而不行，故凡為隔塞，為閉絕，為上下不通等證，所由生也。人有內氣暴時上薄，故凡為暴時而厥為聾，為前後一偏而塞，為前後俱閉不通等證，由之而生也。然此皆從內而生，又有外中於風，熱極肉消，筋脈不利，故有為瘦為留著之病也。其有寒有風有濕者，則又為蹠為跛之病也。】
【`張志聰`曰：此言百病之始生也，皆生於風雨寒暑，陰陽喜怒，飲食居處。大驚卒恐，則血氣分離，陰陽破散。經絡厥絕，脈道不通。陰陽相逆，衛氣稽留。經脈空虛，血氣不次，乃失其常。故有為消癉癲仆諸證，然皆有表有裏，有實有虛，更貴更賤，或逆或從，皆當詳審其臟腑經俞，三部九候，而治以補瀉也。凡治消瘦，五臟之內虛也；仆擊，癲癎之外實也；偏枯，邪氣之在上也；痿厥，清氣之在下也；氣滿發逆，濁氣之在中也。貴人者形樂而肌膚盛重，在貴人則為膏粱之濁溜於腸胃，以致氣滿而發逆也。隔塞閉絕，中焦之氣不通也。上下不通，上下之氣閉塞也。憂鬱則三焦不通，五鬱之為病也。暴厥而聾，厥氣仁逆，上竅不通也；偏塞閉結，厥氣下逆，下竅不通也。此因氣暴薄而為外竅之不通也。如不從內之憂怒，外之中風而多病夭者，此緣形弱氣衰，牆基卑薄，故肌肉瘦而皮膚薄著也。蹠跛，行不正而偏廢也，此風寒濕邪，皆能為此疾也。　夫陽受風氣，陰受濕氣，傷於風者上先受之，傷於濕者下先受之。然陽病者上行極而下，陰病者下行極而上，是以蹠跛之疾，亦有因風邪之所致。蓋言邪隨氣轉，而外內上下之無常也。此言百病之生，皆有虛有實，然總不外乎內因於七情飲食，外因於暑濕風寒，及不內外因之瘦留薄著也。`徐公遐`曰：蹠跛，為風寒濕之病者，乃反結邪氣在上清氣在下之義，知蹠跛之有風邪，則知偏枯之有濕邪矣。】

黃帝曰：黃疸暴痛，癲疾厥狂，久逆之所生也。五臟不平，六腑閉塞之所生也。頭痛耳鳴，九竅不利，腸胃之所生也。
【`王冰`曰：足之三陽，從頭走足，然久厥逆而不下行，則氣怫積於上焦，故為黃疸暴痛，癲狂氣逆矣。飲食失宜，吐利過節，故六腑閉塞，而令五臟之氣不和平也。腸胃否塞，則氣不順序，氣不順序，則上下中外，互相勝負，故頭痛耳鳴，九竅不利也。】
【`馬蒔`曰：此帝亦言病有所由生者，皆從內而生也。足之三陽，從頭走足，足之三陰，從足走腹，然各經脈氣久逆於上而不下行，則怫積於上中二焦，故為黃疸，為暴病，為巔疾，為厥狂諸證，所由生也。六腑者，傳化物而不藏，故實而不能滿；五臟者，藏精氣而不瀉，故滿而不能實。五臟本與六腑相為表裏，今飲食失宜，吐利過節，以致六腑不能傳其化物，而六腑閉塞，則五臟亦不和平，各病自生也。大腸為傳導之腑，小腸為受盛之腑，胃為倉廩之腑，今腸胃否塞，則升降出入，脈道阻滯，故為頭痛耳鳴，為九竅不利，諸證所由生也。】
【`張志聰`曰：此言臟腑陰陽，表裏上下，交相輸應者也。如黃疸者，濕熱內鬱，而色病見於外也。暴痛者，五臟之氣不平，卒然而為痛也。癲疾厥狂，陰陽偏勝之為病也。此皆陰陽五行之氣，久逆不和之所生也。夫五臟之氣，久逆而不得和平者，六腑閉塞之所生也。六腑不和，則九竅為之不利，蓋臟腑陰陽，表裏相應，是以證見於外者，病本於內，閉塞於內者，而外竅為之不通。蓋言百病之生，總不外乎表裏陰陽，血氣虛實，讀者無僅視為癉疸癲癎癰疽腸澼之虛實可也。`徐公遐`曰：此節照應首節氣虛者肺虛也之義。首節論邪病之從外而內，此節言凡病之從內而外。】

# 太陰陽明
★ 素問·太陰陽明論篇第二十九
【`馬蒔`曰：太陰者，足太陰脾也。陽明者，足陽明胃也。詳論脾胃病之所以異名異狀等義，故名篇。】

黃帝問曰：太陰陽明為表裏，脾胃脈也，生病而異者，何也？
岐伯對曰：陰陽異位，更虛更實，更逆更從，或從內，或從外，所從不同，故病異名也。
帝曰：願聞其異狀也？
岐伯曰：陽者天氣也，主外；陰者地氣也，主內。故陽道實，陰道虛。故犯賊風虛邪者，陽受之；食飲不節，起居不時者，陰受之。陽受之則入六腑，陰受之則入五臟。入六腑則身熱，不時臥，上為喘呼。入五臟則䐜滿閉塞，下為飧泄，久為腸澼。故喉主天氣，咽主地氣。故陽受風氣，陰受濕氣。故陰氣從足上行至頭，而下行循臂至指端。陽氣從手上行至頭，而下行至足。故曰：陽病者上行極而下，陰病者下行極而上。故傷於風者上先受之，傷於濕者下先受之。 【 更，平聲。】
【`王冰`曰：脾胃臟腑，皆合於土，病生而異，故問不同。夫脾臟為陰，胃腑為陽，陽脈下行，陰脈上行，陽脈從外，陰脈從內，故言所從不同，病異名也。陽者天氣，主外，陰者地氣，主內，是所謂陰陽異位也。腸道實，陰道虛，是所謂更實更虛也。賊風虛邪，陽受之，食飲不節，起居不時，陰受之，是所謂或從內或從外也。陽受之則入六腑而身熱，不時臥，上為喘呼，陰受之則入五臟，而䐜滿閉塞，飧泄腸澼，是所謂所從不同，病異名也。喉主天氣，咽主地氣，陽受風氣，陰受濕氣，乃同氣相求爾。陰氣從足上行至頭，下行循臂至指端，陽氣從手上行至頭，下行至足，是所謂更逆更從也。《靈樞經》曰：手之三陰，從臟走手；手之三陽，從手走頭；足之三陽，從頭走足；足之三陰，從足走腹。所行而異，故更逆更從也。陽病上行極而下，陰病下行極而上，此言其大凡爾。然足少陰脈下行，則不同諸陰之氣也。陽氣炎上，故受風；陰氣潤下，故受濕，亦同氣相合耳。】
【馬蒔曰：此言脾胃雖為表裏，而其為病則異名異狀也。脾臟為陰，胃腑為陽，是陰陽異位也。春夏陽明為實，太陰為虛，秋冬太陰為實，陽明為虛，是更虛更實也。春夏太陰為逆，陽明為從，秋冬陽明為逆，太陰為從，是更逆更從也。陽脈從外，陰脈從內，是從內從外也。故脾胃雖為表裏，而其病異名也。人身本與天地相參，故天在外，主包夫地，地在內，主承於天。人身六陽氣猶天氣也，主運於外，人身六陰氣猶地氣也，主運於內，陽運於外者為實，陰運於內者為虛，故大凡賊風虛邪，陽經受之，飲食起居之失，陰經受之，陽經受之，則入六腑，而為身熱，為寢臥不時，為上為喘呼，皆陽證也。陰經受之，則入五臟，而上為䐜滿閉塞，下為飧泄，久為腸澼，皆陰證也。不唯是也，喉嚨者，氣之所以上下者也，主乎天氣。咽喉者，水穀之道路也，主乎地氣，唯通天氣，故受風氣，唯通地氣，故受濕氣。且足之三陰，從足上行至腹，以至於頭，而手之三陰，從臟以至於手，是以凡陰經受病者，自下之行極而復上行也。手之三陽，從手上行至頭，而足之三陽，從頭下至於足，是以凡陽經受病者，自上之行極而復下行也。故凡傷於風者，必上先受之，以陽氣在上也。傷於濕者，必下先受之，以陰氣在下也。故觀陽經受病，而胃之受病在其中，觀陰經受病，而脾之受病在其中矣。病之異狀有如是夫，王註以陰陽異位，更實更虛，強入者非。殊不知此乃總論六陽六陰之理，而脾胃自在其中也。】
【`張志聰`曰：按此篇乃總結。[三部九候]，十二[經脈]，榮衛血氣，皆陽明胃氣之所資生，足太陰之所輸轉。太陰為之行氣於三陰，陽明為之行氣於三陽，通於四時，施於四體，是以帝問其病，而伯答以陰陽順逆之道焉。陰陽異位者，謂太陰居上，陽明居下也。更虛更實者，謂陽道實，陰道虛，然陽中有陰，陰中有陽也。更逆者，謂喉主天氣，咽主地氣，陰氣至頭，陽氣至足也。更從者，謂天氣主外，地氣主內，陽受風氣，陰受濕氣也。或從內者，或因於飲食不節，起居不時，而為腹滿飧泄之病，或從外者，或因於賊風虛邪，而為身熱喘呼，故其病異名也。蓋言陰陽二氣，總屬陽明之所生，一陰一陽，分而為三陰三陽，三陰三陽，分而為十二經脈。三部九候之中，各有天，各有地，此皆陰陽互交，上下相貫，上生萬物而法天地者也。狀，形象，謂無形之氣象，有形之形身也。天包乎地，故陽外而陰內，陽剛陰柔，故陽道常實，陰道常虛。繫辭曰：陰陽之義配日月。《白虎通》曰：日之為言實也，常滿有節，月之為言闕也，有滿有闕也。所以有闕者何？歸功於日也。陽氣主外，故主受風邪，言邪氣之在上也。飲食勞倦則傷脾，故陰受之，言濁氣之在中也。六腑為陽，故陽受之邪入六腑，五臟為陰，故陰受之邪入五臟，各從其類也。入六腑者，謂陽明為之行氣於三陽，陽明病則六腑之氣皆為之病矣。陽明主肉，故身熱。不時臥者，謂不得以時臥也。陽明胃脈也，胃者六腑之海，其氣亦下行，陽明逆不得從其故道，故不得臥也。《下經》曰：胃不和則臥不安。此之謂也。陽明氣厥則上為喘呼。入五臟者，謂太陰為之行氣於三陰，太陰病則五臟之氣皆為之病矣。脾氣逆則脹滿，太陰為開，開拆則倉廩無所輸而為飧泄，久則為腸澼矣。故者承上文而言臟腑陰陽之為病者，總屬太陰陽明之所主也。喉乃太陰呼吸之門，主氣而屬天，咽乃陽明水穀之道路，屬胃而主地，所謂陰陽異位是也。夫陰陽二氣，總屬陽明水穀之所生，清中之清者，上出於喉以司呼吸，所謂清陽出上竅也。清中之濁者足太陰為之輸稟於四肢，資養於五臟，所謂清陽實四肢，濁陰走五臟，故經言足太陰獨受其濁。陽明者上也，位居中央，故主地。是在臟腑陰陽而言，則太陰為陰，陽明為陽。在天地陰陽而言，是受清者為天，受濁者為地。是以九侯之中，陽明與足太陰主地手太陰主天也。又手太陰主氣而主皮毛，故風氣乘之。身半以下，足太陰陽明皆主之，故感地之濕氣。夫上者生萬物而法天地，天氣下降，地氣上升，是以上下四旁，無處不到。蓋臟腑陰陽十二經脈之精神氣血，皆中土之所生，陰者注陰，陽者注陽，然邪隨氣而轉也，人之陰陽出入，隨時升降，故陽病在上者，久而隨氣下行，陰病在下者，久而隨氣上逆也。上先受之者，言邪氣之中人也高，故邪氣在上也。下先受之者，言清濕地氣之中人也，必從足始，故清氣在下也。】

帝曰：脾病而四肢不用，何也？
岐伯曰：四肢皆稟氣於胃，而不得至經，必因於脾乃得稟也。今脾病不能為胃行其津液，四肢不得稟水穀氣，氣日以衰，脈道不利，筋骨肌肉，皆無氣以生，故不用焉。 【 為，去聲。】
【`王冰`曰：脾氣布化水穀精液，四肢乃得稟受焉。】
【`馬蒔`曰：脾在內，四肢在外，脾有病而四肢不用者，何也？蓋四肢皆稟氣於胃，而胃氣不能自至於四肢之各經，必因於脾氣之所運，則胃中水穀之氣，化為精微之氣者，乃得至於四肢也。今脾經受病，如上文䐜滿閉塞，飧泄腸澼之類，則不能為胃化其水穀，行其津液，故四肢者不得稟水穀所化之氣，而各經之氣，日以衰微，脈道不利，筋骨肌肉，皆無氣以生，故四肢安得而舉焉？】
【`張志聰`曰：胃為陽土，脾屬陰土。陽主四肢，坤之德也。四肢者，五臟六腑之經俞也。經云：人之所受氣者穀也，穀之所注者胃也，胃者水穀之海也，海之所行雲氣者天下也。胃之所出血氣者，經隧也。經隧者，五臟六腑之大絡也。蓋四肢受水穀之氣者，由脾臟之轉輸，脾之轉輸，各因其臟腑之經隧，而受氣於陽明，是以脈道不利，則筋骨肌肉，皆無氣以生養矣。】

帝曰：脾不主時何也？
岐伯曰：脾者土也，治中央，常以四時長四臟，各十八日寄治，不得獨主於時也。脾臟者，常著胃土之精也。上者生萬物而法天地，故上下至頭足，不得主時也。 【 長，上聲。】
【`王冰`曰：肝主春，心主夏，肺主秋，腎主冬，四臟皆有正應，而脾無正主也。治，主也。著，謂常約著於胃也。脾外主四季，則在人內應於手足也。】
【`馬蒔`曰：此言脾之所以不主時也。脾屬土，胃亦屬土，脾與胃土之精，相為依著，唯土生萬物而法天地，所以脾主胃土，上下至於各經，而不得專主於一時耳。】
【`張志聰`曰：春夏秋冬，肝心肺腎之所主也，土位中央，灌溉於四臟，是以四季月中，各王十八日，是四時之中皆有土氣，而不獨主於時，此五臟之氣，各王七十二日以成一歲也。然脾之所以長王於四臟者，得胃土之精也，陰陽並交，雌雄輸應，故能生萬物而法則天地，交會於上下，分王於四時。】

帝曰：脾與胃以膜相連耳，而能為之行其津液，何也？
岐伯曰：足太陰者三陰也，其脈貫胃屬脾絡嗌，故太陰為之行氣於二陰。陽明者表也，五臟六腑之海也，亦為之行氣於三陽。臟腑各因其經而受氣於陽明，故為胃行其津液。四肢不得稟水穀氣，日以益衰，陰道不利，筋骨肌肉，無氣以生，故不用焉。 【 為，俱去聲。】
【`王冰`曰：陽明者表，言胃是脾之表也。因復明脾主四肢之義也。】
【`馬蒔`曰：此承上文而言脾經行氣於各陰，胃經行氣於各陽，而脾必為胃行其津液，故脾病者，所以四肢不能舉也。豈以一膜相連，而謂之不能行其津液哉？】
【`張志聰`曰：膜，募原也。帝以有形之津液，不能以膜相通，伯言太陰之為胃行其津液者，由經脈之相通也。太陰者，三陰也。三陰者，至陰也。以其陰之至，故能行氣於三陰也。其脈貫胃屬脾，上膈絡嗌，臟腑之經絡相通，故能為胃行其津液。陽明者表陽也，為五臟六腑之海，亦為之行氣於三陽，如海之行雲氣於天下也。然三陰三陽，所以受氣於太陰陽明者氣也。如臟腑四肢，受水穀之津液者，各因其經脈而通於太陰陽明也，故反復以申明之。`朱衛公`曰：曰臟腑，曰四肢，蓋四肢之榮俞，臟腑之經絡也。】


# 陽明脈解
★ 素問·陽明脈解篇第三十
【`馬蒔`曰：詳論足陽明胃經脈病之義，故名篇。】

黃帝問曰：足陽明之脈病，惡人與火，聞木音則惕然而驚，鐘鼓不為動。聞木音而驚，何也？願聞其故。
岐伯曰：陽明者胃脈也，胃者土也。故聞木音而驚者，土惡木也。
帝曰：善。其惡火何也？
岐伯曰：陽明主肉，其脈血氣盛，邪客之則熱，熱甚則惡火。
帝曰：其惡人何也？
岐伯曰：陽明厥則喘而惋，惋則惡人。 【 惡，去聲，下同。惋，音腕。】
【`馬蒔`曰：此言胃之所以聞木音而驚，見火與人而皆惡也。陽明屬土，木能剋之，故聞木音而驚者，土惡木也。鐘鼓不為動者，鐘鼓屬金，金乃土之子也，陽明主肉，其脈多氣多血，邪客之則熱，熱甚故惡火也。陽明氣逆則喘而惋熱，惋熱則煩悗，故惡人煩擾也。】
【`張志聰`曰：此篇論陽明乃陽熱之經，病則熱盛而為狂也。[陰陽繫日月]論曰：寅者，正月之生陽也，主左足之少陽。未者六月，主右足之少陽。卯者二月，主左足之太陽。午者五月，主右足之太陽。辰者三月，主左足之陽明。巳者四月，主右足之陽明。此兩陽合於前，故曰陽明，是陽明乃三陽合並，陽熱獨盛之經矣。夫[三部九候]之道，總不外於臟腑陰陽，血氣虛實，是以[通評虛實]論曰癲疾，曰厥狂，曰癎驚，蓋癲疾者三陰之實證也，厥狂者三陽之熱狂也，癎驚者陰陽五行之實邪也，是以此篇復論其陽盛之狂焉。夫陽明之所以熱盛者，乃脈病也。陽明之脈者，乃胃之悍氣，別走陽明，悍熱之氣盛，則胃腑之氣虛，胃者土也，故聞木音而驚者，土惡木也，太陽之氣主皮毛，陽明之氣主肌肉，少陽之氣主胷脅，言三陽之氣，主於膚腠氣分之間者也。夫邪之中人，始於皮毛，次於肌肉以及於經脈。邪在肌腠則合於陽明氣分之陽，入於經脈，而陽明又多血多氣，是以邪客之則熱，熱甚則惡火也。惋驚，恐貌。夫胃絡上通於心者也，今厥氣上逆於肺則喘，逆於心則驚。經言陽氣入陰，陰陽相薄則恐，如人將捕之，蓋陽明之熱，上逆於少陰，陰陽相薄，則恐而惡人也。】

帝曰：或喘而死者，或喘而生者，何也？
岐伯曰：厥逆連臟則死，連經則生。
【`王冰`曰：經謂經脈，臟謂五神臟。所以連臟則死者，神去故也。】
【`馬蒔`曰：此承上文言陽明厥則喘，而因明其有生死之異也。蓋厥逆內連五臟，則邪入已深，所以至死。厥逆外連經脈，則邪尚在外，所以得生，未可以其喘而均疑之也。】
【`張志聰`曰：連，謂臟腑經絡之相連也。蓋手太陰之脈，還循胃陽明之絡，通於心，如熱邪厥逆於上，干於心肺之經而為喘惋者生，干於心肺之臟則死矣。】

帝曰：善。病甚則棄衣而走，登高而歌，或至不食數日，踰垣上屋，所上之處，皆非其素所能也，病反能者，何也？
岐伯曰：四肢者，諸陽之本也，陽盛則四肢實，實則能登高也。
帝曰：其棄衣而走者，何也？
岐伯曰：熱盛於身，故棄衣欲走也。
帝曰：其妄言罵詈，不避親疏而歌者，何也？
岐伯曰：陽盛則使人妄言罵詈，不避親疏而不欲食，不欲食故妄走也。
【`王冰`曰：踰垣謂驀牆，怪其異於常也。陽受氣於四肢，故四肢為諸陽之本，足陽明胃脈，下膈屬胃絡脾，足太陰脾脈，入腹屬脾絡胃，上膈俠咽連舌本散舌下，故病妄言、不食、妄走也。】
【`馬蒔`曰：此言胃病所以能登高而歌，棄衣而走，妄言罵詈者，皆以其邪氣之盛也。邪盛故熱盛，熱盛故陽盛，陽盛則三者之證生矣。】
【`張志聰`曰：經言陰者主臟，陽者主腑，陽受氣於四末，陰受氣於五臟，故四肢為諸陽之本，陽盛則四肢實，實則能登高矣。蓋陽盛則升，四旁俱盛，故能升高。陽明之氣主肌肉，故熱盛於身，身熱故棄衣而走也。　《傷寒論》曰：陽明病外證云何？答曰：身熱汗自出，不惡寒，反惡熱也。蓋熱在外，故不欲衣，胃絡上通於心，陽盛則心神昏亂，故使人妄言罵詈，不避親疏，如熱盛於胃則不欲食，不欲食故妄走，蓋四肢稟氣於胃故也。此言熱盛於形身之外內上下，而見證之各有不同焉。以上十一篇，論[三部九候]之道，各有天，各有地，各有人，有寒熱陰陽，有臟腑虛實，故曰，土者生萬物而法天地，是以末結脾胃之陰陽，並交雌雄輸應，而並論陽明之實證焉。】

# 熱
★ 素問·熱論篇第三十一
【`馬蒔`曰：首言熱病者，皆傷寒之類，故即以熱論名篇。】

黃帝問曰：今夫熱病者，皆傷寒之類也。或愈或死，其死皆以六七日之間，其愈皆以十日以上者，何也？不知其解，願聞其故。
岐伯對曰：巨陽者，諸陽之屬也，其脈連於風府，故為諸陽主氣也。人之傷於寒也，則為病熱，熱雖甚不死；其兩感於寒而病者，必不免於死。
【`王冰`曰：寒者冬之氣也。冬時嚴寒，萬類深藏，君子固密，不傷於寒。觸冒之者，乃名傷寒。其傷於四時之氣，皆能為病。以傷寒為毒者，最乖殺厲之氣。中而即病，名曰傷寒；不即病者，寒毒藏於肌膚，至夏至前變為溫病，夏至後變為熱病。然其發起，皆為傷寒致之。故曰熱病者，皆傷寒之類也。太陽之氣，經絡氣血榮衛於身，故諸陽氣皆所宗屬。風府，穴名，在項上，入髮際，同身寸之一寸宛宛中。足太陽脈浮氣之在頭中者，凡五行，故統主諸陽之氣。寒毒薄於肌膚，陽氣不得散發而內怫結，故傷寒者反為病熱。臟腑相應而俱受寒，謂之兩感。】
【`馬蒔`曰：此承帝問傷寒之有愈有死者，而伯先舉大略以告之也。帝言人傷於寒，傳為熱病，故几有熱病者，皆傷寒之類也。然有愈者，愈必在十日已上；有死者，死必在六七日間，其故何也？伯言三陽者，謂之巨陽，即足太陽膀胱經也，乃諸陽經之所屬，其脈自睛明而始，上連於督脈經之風府穴，自頭項至背至足，凡一身手足陽經，皆屬於此。故穴有一百二十六，真為諸陽經主氣也。人之傷於寒也，自足太陽而始，或在本經，或傳陽明少陽，或傳太陰少陰厥陰，皆成熱病，其死皆在六七日間。但熱雖已甚，亦有不至於死者，蓋就中亦有可汗可泄而已，此皆謂之不死也。唯兩感於寒而病者，則一日兩經受病，三日六經受病，所以其人必六日而死耳。下文乃詳言之。】
【`張志聰`曰：此論外因之熱病也。太陽之氣主表，陽明之氣主肌。凡外淫之邪，始傷表陽，皆得陽氣以化熱，故曰凡病熱者，皆傷寒之類也。六日氣周，七日來復，死於六七日之間者，六經之氣已終而不能復也。愈於十日以上者，七日不作，再經十三日，六氣已復，故愈。巨，大也。屬，會也。謂太陽為諸陽之會，風府乃督脈陽維之會。督脈者，總督一身之陽，與太陽之脈，俠背下行，言太陽之氣，生於膀胱，出於胷脅，升於頭項，主於膚表；太陽之脈，起於睛明，會於風府，俠督脈循行於背，經氣皆陽，故為諸陽主氣。為者，謂太陽之氣為之也。太陽標陽而本寒，天之寒邪，始病太陽之氣者，同氣相感也。得太陽標陽之化，是以則為病熱。所謂病反其本，得標之病，治反其本，得標之方，言本寒邪而反為熱病，反以涼藥治之，是病太陽之標熱，而不病天之陰寒，是以熱雖甚不死也。傷寒一日，太陽受之，二日陽明，三日少陽，是陰寒之邪，得陽氣以化熱，雖傳入於三陰而亦為熱病。七日來復於太陽，不作再經，而其病自愈。若兩感於寒者，陰陽交逆，榮衛不通，故不免於死。】

帝曰：願聞其狀。
岐伯曰：傷寒一日，巨陽受之，故頭項痛腰脊強。二日，陽明受之，陽明主肉，其脈俠鼻絡於目，故身熱目疼，而鼻乾不得臥也。三日，少陽受之，少陽主膽，其脈循脅絡於耳，故脅胷痛而耳聾。三陽經絡皆受其病，而未入於臟者，故可汗而已。四日，太陰受之，太陰脈布胃中，絡於嗌，故腹滿而嗌乾。五日，少陰受之，少陰脈貫腎絡於肺，繫舌本，故口燥舌乾而渴。六日，厥陰受之，厥陰脈循陰器而絡於肝，故煩滿而囊縮。三陰三陽五臟六腑皆受病，榮衛不行，五臟不通則死矣。其不兩感於寒者：七日巨陽病衰，頭痛少愈；八日陽明病衰，身熱少愈；九日少陽病衰，耳聾微聞，十日太陰病衰，腹減如故，則思飲食；十一日少陰病衰，渴止不滿，舌乾已而嚏；十二日厥陰病衰，囊縱少腹微下，大氣皆去，病日已矣。 【 乾，音干。嗌，音益。嚏，音帝。】
【`王冰`曰：先舉非兩感者之形證也。夫三陽之氣，太陽脈浮，脈浮者外在於皮毛。故傷寒一日，太陽先受之。足太陽脈從巔入絡腦，還出別下項，循肩髆內，俠脊抵腰中，故頭項痛，腰脊強。以陽感熱，同氣相求，故自太陽入陽明也。陽明則身熱者，以肉受邪，胃中熱煩，故不得臥，餘隨脈絡之所生也。少陽未入於臟，以病在表，故可汗。四日，則陽極而陰受也。死猶𣩠也，言精氣皆𣩠也，是故其死皆病六七日間者以此也。其不兩感於寒者，以邪氣漸退，經氣漸和，故少愈。大氣，謂大邪之氣也。是故其愈皆病十日已上者，以大氣去也。全元起三日未入於臟，臟作腑，注云傷寒之病，始入於皮膚之腠理，漸勝於諸陽而未入腑，故須汗發其寒熱而散之。】
【`馬蒔`曰：此承上文而詳論傷寒傳經之證，除可汗可泄而已者，其死皆以六七日間，其愈皆以十日已上也。人之一身，三陽為表，三陰為裏。其巨陽為三陽，最在外，陽明為二陽，在太陽之內，少陽為一陽，在陽明之內，此三陽者為表也。其太陰為三陰，在少陰之內，少陰為二陰，在太陰之內，厥陰為一陰，在二陰之內，此三陰者為裏也。皆由內以數至外，故一二三數之次如此。人之感邪，自表經以入裏經，其始先感於皮毛，留而不去，入舍於孫絡，留而不去，入舍於絡脈，留而不去，入舍於經脈，留而不去，入舍於內腑，留而不去，入舍於內臟。試以傷寒之邪行於經脈者言之，足太陽膀胱脈，起於目內眥上額交巔，從巔入絡腦，還出別下項，循肩膊內，挾脊抵腰中，故傷寒一日，受者巨陽也，惟其經脈如此，故頭項痛腰脊強之證見矣。自太陽以入陽明，故二日陽明受之。陽明胃經屬土，主肉，其脈挾鼻，絡於目，所以身熱目疼，鼻乾而不得臥也。自陽明以入少陽，故三日少陽受之。少陽主膽，其脈循脅絡於耳，所以胷脅痛而耳聾也。此則三陽經絡皆受其病，而未入於三陰之臟者，可汗而已。已者，病勢之止也。所謂臟者，非內臟也，即後三陰經也，以三陰屬五臟，故以臟字言。或失汗則自少陽以入太陰，故四日太陰受之。太陰脾經之脈，布胃中絡於嗌，所以腹滿而嗌乾也。自太陰以入少陰，故五日少陰受之。少陰貫腎絡於肺，系舌本，故口燥舌乾而渴。自少陰以入厥陰，故六日厥陰受之。厥陰肝經之脈，循陰器而絡於肝，所以煩滿而囊縮也。斯時也，皆三日已滿之後，可泄而已。若非泄之而已者，則三陽三陰，五臟六腑，皆以受病，榮衛不行，五臟不通，其人必死，所以其死皆在六七日間者此也。此由六經而傳，原非兩感於寒，故七日之際，巨陽病衰，頭痛少愈，正以初時所感之邪太甚，既於二日傳之陽明矣，而其未盡傳者尚在太陽，則至此而比之一日之證則少愈焉，非厥陰之邪，復出而傳之足太陽也。後世以再傳為說者非，本篇與張仲景《傷寒論》原無此義，乃成無己註釋之謬。蓋三陽為表，三陰為裏，自太陽以至厥陰，猶人入戶升堂以入於室矣。厥陰復出傳於太陽，奈有二陰三陰一陽二陽以隔之，豈有遽出而傳之太陽之理？故謂初時所感之邪，傳之陽明者尚未盡衰則可，斷非厥陰之邪，又再出而傳之太陽也。至於已後餘經亦非相傳，皆初時所傳之邪至此方衰也。八日陽明病衰，身熱少愈；九日少陽病衰，耳聾微聞；十日太陰病衰，腹滿已減如故，且思飲食；十一日少陰病衰，渴止不滿，其舌乾既已，而且有嚏；十二日厥陰病衰，囊縱，其少腹亦微下。斯時也，大邪之氣皆去，病日已矣，所以其愈皆在十日已上者此也。】
【`張志聰`曰：狀，形象也。傷寒之邪，病三陰三陽之氣，而兼涉於皮膚肌絡之形層，故曰，狀者謂無形之氣象，有形之形層。太陽之氣主皮毛，故傷寒一日太陽受之；陽氣在上，故頭項痛；背為陽，故腰脊強，此言始病太陽之氣也。傷寒一日太陽，二日陽明。三日少陽，四日太陰，五日少陰，六日厥陰，七日來復於太陽者，此六氣之相傳，不涉有形之經絡，故首論太陽而不言太陽之經也。然傷寒為病，變幻無常，有病在六氣而不涉六經者，有經氣之兼病者，有氣分之邪轉入於經者，為病多有不同，是以太陽止言氣而不言經，陽明少陽兼經氣而言也，陽明之氣主肌肉，身熱者，病陽明之氣也，病雖在氣，而陽明之脈俠鼻絡目而屬胃，故有目疼鼻乾之形證，胃不和，故不得臥也。曰太陽，曰陽明者，謂無形之氣也，以有形之病，證無形之氣，非實病於經也。若邪在經則溜於腑，不復再傳少陽及三陰矣。少陽之氣，主樞主膽，膽氣升則諸陽之氣皆升，所謂因於寒欲如運樞也。諸陽之氣，從樞脅而出於膚表，太陽主表，陽明主肌，少陽主胷脅，胷脅痛而耳聾者，病在氣而見有形之經證也。臟者，裏也，陰也。言三陽之經絡，皆受三陽邪熱之病，然在形身之外，而未入於裏陰，可發汗而解也。四日太陰受之，太陰脈布胃中絡於嗌，故腹滿而嗌乾，言六經之脈，皆外絡形身，內連臟腑。三陰之脈，言內而不言外者，謂傷寒之邪，隨陰氣而循於內，即此可見病在氣而見於經證也。六氣相傳，雖入於裏陰，而皆為熱證，故燥渴也。厥陰木火主氣，故煩滿，脈循陰器，故囊縮也。夫經絡受邪，則內干臟腑。三陰三陽，五臟六腑皆病，此乃六氣相傳，而經脈亦病，是以榮衛不行，臟腑皆傷而為死證也。所謂兩感者，承上文而言榮衛血氣皆傷，以致臟腑俱病，故不免於死，若止於氣分相傳，六日已周，七日來復於表陽，則太陽之病氣漸衰，而頭痛少愈，以至日漸增而病漸減矣。傷寒之邪，為毒最厲，故曰大氣。邪氣漸衰，則正氣漸復矣。】

帝曰：治之奈何？
岐伯曰：治之各通其臟脈，病日衰已矣。其未滿三日者，可汗而已；其滿三日者，可泄而已。
【`王冰`曰：此言表裏之大體也。《正理傷寒論》曰：脈大浮數，病為在表，可發其汗；脈細沉數，病在裏，可下之。由此則雖日過多，但有表證，而脈大浮數，猶宜發汗；日數雖少，即有裏證，而脈沉細數，即宜下之，正應隨脈證以汗下之。】
【`馬蒔`曰：此言治之之法也。言三日未滿之前，邪猶在表，故可發汗；三日已滿之後，邪已入裏，故可下泄。此乃所以通其臟腑之脈，而病之所以日衰已也。】
【`張志聰`曰：臟脈謂手足三陰三陽之經脈。病傳六氣，故當調其六經，經氣和調，則榮衛運行，而不內干臟腑矣。未滿三日在陽分，故當從汗解，已滿三日在陰分，故當從下解，此言六氣相傳，表裏陰陽之大概耳。然傷寒病有傳者，有不傳者，有八九日仍在表陽而當汗者，有二三日邪中於裏陰而當急下者，此又不在陰陽六氣之常法也。】

帝曰：熱病已愈，時有所遺者，何也？
岐伯曰：諸遺者，熱甚而強食之，故有所遺也。若此者皆病已衰，而熱有所藏，因其穀氣相薄，兩熱相合，故有所遺也。
帝曰：善。治遺奈何？
岐伯曰：視其虛實，調其逆從，可使必已矣。
帝曰：病熱當何禁之？
岐伯曰：病熱少愈，食肉則復，多食則遺，此其禁也。 【 強，上聲。】
【`王冰`曰：有所遺者，邪氣衰去不盡，如遺之在人也。視其虛實，調其逆從，謂審其虛實而補瀉之，則必已。食肉則復，多食則遺，是所謂戒食勞也。熱雖少愈，猶未盡除，脾胃氣虛，故未能消化，肉堅食駐，故熱復生。復謂復舊病也。】
【`馬蒔`曰：此言病之所以遺者，由於強食，而有治之之方，復有禁之之要也。熱病已愈，而邪氣不得盡衰，若有所遺而在者，以其熱甚而強食之，則邪氣與穀氣相蒸，兩熱相合，所以病之有所遺也。必視其虛實，調其逆從，則可使必已矣。然與其治之於既遣之後，孰若禁之於未遺之先。病熱少愈，胃氣尚虛，而強食大肉，則肉本性熱而難化，所以熱病復生，或多食之則熱病仍遺矣，此其當禁者也。上文言穀則非肉，亦能病於強食，而此止云肉，正以肉較之穀，尤所當禁者耳。】
【`張志聰`曰：《傷寒論》曰：大病差後勞復者，枳實梔子湯主之，若有宿食者，加大黃如博碁子五六枚，蓋因傷寒熱甚之時，而強食其食，故有宿食之所遺也。又曰：病人脈已解而日暮微煩，以病新差，人強與穀，脾胃氣尚弱，不能消穀，故令微煩，損穀則愈，謂其餘熱未盡而強增穀食也，此即復釋上文之意也。夫邪之所湊，其正必虛。正氣虛者，補其正氣；餘熱未盡者，清其餘邪。《傷寒論》曰：傷寒差已後更發熱，小柴胡湯主之，脈浮者以汗解之，脈沉者以下解之。此之謂調其逆從也。少愈者，邪熱未盡也。肉謂豕肉，豕乃水畜，其性躁善奔，蓋天之寒邪，即太陽寒水之氣，邪未盡而食以豕肉，是動吾身之寒，以應病之餘熱，似猶寒傷太陽而復病也。此言天之六淫，與人之六氣相合者也。水畜之肉，其性寒冷，是以多食則遺。】

帝曰：其病兩感於寒者，其脈應與其病形何如？
岐伯曰：兩感於寒者：病一日則巨陽與少陰俱病，則頭痛口乾而煩滿；二日則陽明與太陰俱病，則腹滿身熱，不欲食，譫言；三日則少陽與厥陰俱病，則耳聾囊縮而厥，水漿不入，不知人；六日死。
帝曰：五臟已傷，六腑不通，榮衛不行，如是之後，三日乃死，何也？
岐伯曰：陽明者，十二經脈之長也，其血氣盛，故不知人。三日，其氣乃盡，故死矣。 【 譫，音占。長，上聲。】
【`王冰`曰：譫言，謂妄謬而不次也。巨陽與少陰為表裏，陽明與太陰為表裏，少陽與厥陰為表裏，故兩感寒氣，同受其邪。三日死者，以陽明上承氣海，故三日氣盡乃死。】
【`馬蒔`曰：此言兩感於寒者，大約六日而死，然亦有三日而死者也。兩感於寒者，一日則巨陽少陰受之，巨陽病則頭痛，而少陰病則口乾與煩滿也。二日則陽明太陰受之，陽明病則身熱譫言，而太陰病則腹滿不欲食也。三日則少陽厥陰受之，少陽病則耳聾，而厥陰病則囊縮而厥也。此則自其經脈之行而為病者言之。惟其陰陽兩經相感，所以各證互見者如此。至此則水漿不入，且不知人，故六日而死也。其有至三日而死者，正以陽明者為十二經脈之長也，陽明多氣多血，故感邪則熱愈盛，病愈甚，而三日之際，元氣已盡，所以速死也。】
【`張志聰`曰：此復論陰陽兩感之為病也。】
【`倪衝之`曰：傷寒重在胃氣神氣，胃氣已絕則水漿不入。邪傷神臟，則昏不知人，即病在三陽，亦係危證。如兩感於寒而胃氣尚存，神氣清爽者，即不致於死也。至於榮衛血氣，臟腑精神，皆陽明之所資生，如胃氣先絕者，不待六氣之終，三日乃即死矣。】

凡病傷寒而成溫者，先夏至日者為病溫，後夏至日者為病暑。暑當與汗皆出勿止。
【`王冰`曰：此以熱多少盛衰而為義也。陽熱未盛，為寒所制，故為病曰溫。陽熱大盛，寒不能制，故為病曰暑。然暑病者，當與汗之令愈，勿反止之令其盛也。】
【`馬蒔`曰：此言溫病暑病各有其時也。傷寒之病，發於冬者為正傷寒，如上文所言是也。若夫夏至已前，則為病溫，後夏至日者為病暑。然人感乎暑，當令暑與汗皆出，而勿止之可也。[生氣通天]論曰：體若燔炙，汗出而散是也。後世用香薷、木通、澤瀉利水等藥者，何也？蓋感暑者手少陰心，以暑屬火而入心也，心與小腸為表裏，使之滲入膀胱而下行，則暑從小便而去矣，設若發汗，則暑傷氣而汗又亡陽，此利水之所以勝於發汗也。】
【`張志聰`曰：此復論邪氣留連之熱病也。凡傷於寒則為病熱者，此即病之傷寒也。如邪氣留連而不即病者，至春時陽氣外出，邪隨正出，而發為溫病，蓋春溫夏暑，隨氣而化，亦隨時而命名也。伏匿之邪，與汗共併而出，故不可止之。諸弟子問曰：本篇論三陰三陽之脈，皆屬足經，是以有傳足不傳手之說，蓋本諸此乎？曰：傷寒相傳，病在三陰三陽之六氣，蓋以六經配合六氣，經之所循，即氣之所至，故兼論其脈，非病在有形之經，而可以計日相傳者也。夫天為陽，地為陰。風寒暑濕燥火，天之陰陽也；木火土金水者，地之陰陽也。天之十干，化生地之五行，地之五行，上呈天之六氣。故在地為水，在天為寒；在地為火，在天為暑；在地為木，在天為風；在地為金，在天為燥；在地為土，在天為濕。故在天為氣，在地成形，形氣相感而化生萬物。是以東方生風，風生木，木生酸，酸生肝，肝生筋。南方生熱，熱生火，火生苦，苦生心，心生血。中央生濕，濕生土，土生甘，甘生脾，脾生肉。西方生燥，燥生金，金生辛，辛生肺，肺生皮毛。北方生寒，寒生水，水生鹹，鹹生腎，腎生骨髓。是人之形骸臟腑，感在天無形之六氣，在地有形之五行，而生長成形者也。是以人身有無形之六氣，以配三陰三陽之經脈；有有形之臟腑骨肉經脈皮毛，以應在地之五行。而三陰三陽之經氣，又由五臟五行之所生，此亦陰陽形氣之相合也。是以有病在無形之氣而涉於有形之經者，有病在有形之皮毛肌脈筋骨臟腑而涉於無形之氣者，此形氣之相感也。若夫傷寒之邪，係感天之六氣，故當於吾身之六氣承之，病在六氣，而六經之經脈應之，此人與天地之氣相參合者也。按[六微旨]論曰：上下有位，左右有紀。厥陰之右，少陰治之；少陰之右，太陰治之；太陰之右，少陽治之；少陽之右，陽明治之；陽明之右，太陽治之。太陽為諸陽主氣，故先受邪，是以一日太陽，二日陽明，三日少陽，四日太陰，五日少陰，六日厥陰，六日經盡，七日來復而病氣即衰，如七日不愈，又從太陽而當作再經，此病在無形之六氣，故能六經傳遍而來復於太陽，若病在有形之經脈，此係轉屬一經之病，而不相傳於別經者也。再按本篇曰：太陽之上，寒氣治之，中見少陰，陽明之上，燥氣治之，中見太陰；少陽之上，火氣治之，中見厥陰；太陰之上，濕氣治之，中見陽明；少陰之上，君火治之，中見太陽；厥陰之上，風氣冶之，中見少陽。又曰：太陽少陰，從本從標，少陽太陰，從本，陽明厥陰，不從標本，從乎中也。故從本者化生於本，從標本者有標本之化，從中者以中氣為化也。蓋太陽標陽而本寒，少陰標陰而本熱，此皆有寒熱之化，故曰從本從標。如天之寒邪，即太陽之本氣，而病在太陽之標陽，得太陽陽熱之氣，而反化為熱病，是反天之本寒，而反病標陽之熱，所謂病反其本，得標之病。既病太陽標陽之熱，而反以涼藥治之，所謂治反其本，得標之方，此太陽之從標也。如病在太陽，而不得標陽之熱化，則太陽經中有四逆湯及諸附子湯，以救太陽之本寒，此太陽之從本也。如少陰經中有急下之大熱證，此少陰之從本也。有急溫之大寒證，此少陰之從標也。故曰太陽少陰，從本從標。如陽明感陽熱之悍氣，則為大下之熱病。如得中見陰濕之化，則為汗出和平之緩證。如厥陰得中見少陽之火化，則為便利膿血之熱證。如病本氣之陰寒，則為手足厥逆之危證，此皆寒熱陰陽之氣化者也。奉篇論太陽為諸陽主氣，先受天之寒邪，得太陽標陽以化熱，即六經傳遍，熱雖甚而不死。故篇名曰[熱病]論，蓋專論病熱之傷寒，而不論傷寒之變證，以其得太陽陽熱之氣化故也。至如其脈連於風府，循脅絡嗌，皆病在無形之六氣，而見有形之經證，非太陽之脈可傳於陽明，陽明之脈可傳於少陽，少陽之脈可傳於三陰者也。能明乎天地陰陽五行六氣之化，庶可與論傷寒之為病。諸生復問曰：是傷寒之邪，止病在足經，而不病手經耶？曰：六臟六腑，配合十二經脈，十二經脈以應三陰三陽之氣，然陰陽之氣。皆從下而生，自內而外，故《靈樞經》云：六腑皆出於足之三陽，上合於手者也。是以本經以三陰三陽之氣，始應足之六經，足之六經，復上與手經相合。】

# 刺熱
★ 素問·刺熱篇第三十二
【`馬蒔`曰：詳論五臟熱病，而有刺之之法，故名篇。】

肝熱病者，小便先黃，腹痛，多臥，身熱。熱爭則狂言及驚，脅滿痛，手足躁，不得安臥。庚辛甚，甲乙大汗，氣逆則庚辛死，刺足厥陰少陽。其逆則頭痛員員，脈引衝頭也。
【`王冰`曰：寒薄生熱，身故熱焉。經絡雖已受熱，而神臟猶未納邪，邪正相薄，故云爭也。餘爭同。員員，似急也。肝性靜，主驚駭，故病則驚躁，擾臥不安也。】
【`馬蒔`曰：此篇備言刺熱病之法，而先以肝經言之也。言凡五臟成熱病者，未遽熱也。各有先見之證，而及其邪正相爭，則熱病乃加，然其甚其死，必以剋我之日，得汗而愈，必以自得其位之日，在各隨其腑臟以治之而已。試以肝經言之：肝熱病者，其始必先小便黃，先腹痛，先多臥，而此身乃熱，蓋肝經之脈，環陰器，抵少腹而上，故小便先黃，腹痛多臥也。及其邪氣與正氣相爭，則狂言而驚，脅滿而痛，手足皆躁，臥不得安，正以肝經之脈，從小腹上俠胃，貫鬲布脅肋，循喉嚨之後，絡舌本，故此諸證兼見也。肝之病發為驚駭，故病則驚。胃不和則臥不安，今木來乘土，故不得安臥也。然以庚辛而甚，金剋木也。以甲乙日而大汗，本經氣王之日也。必以庚辛日而死，以其氣甚逆也。惟肝與膽為表裏，故刺此二經之穴耳。所謂氣逆者，必其頭痛員員，脈引街頭也。蓋肝經目舌本循喉嚨之後，上出額與督脈會於巔，故病氣逆則如是也。員員者，靡定也。】
【`張志聰`曰：此論五臟之熱病。夫五臟者，五行之所生也。天之十干，化生地之五行；人之十二經脈，上應天之六氣。傷寒之邪，病三陰三陽之氣，是以死於三日、六日，而愈以十二日也。五臟之熱病，病涉於五行，是以死生皆係於十干也。病六氣者，外因之邪，病在肌形，病五臟者，內因之病，傷五臟之神志。《靈樞經》之所謂風寒傷形，憂恐忿怒傷氣，氣傷臟乃病臟，寒傷形乃病形也。曰先者，謂先有此內因之熱，而先見是證也。肝主疏泄，故小便赤黃；肝胍環陰器抵少腹而上，故腹痛也；肝藏魂，魂傷故多臥；木火主氣，故身熱也。此言內因之病，始在氣分，先下而上內而外也。熱爭者，寒與熱爭也。此言外淫之邪，內干五臟，與內因之熱，交爭而為重病也。外因之邪，內干五臟者，即[陰陽應象]論之所謂天之邪氣，感則害人五臟是也。蓋風寒之邪，始傷皮毛，留而不治，則入於肌腠以及於經脈，留而不治，則內干五臟，故曰治五臟者，半死半生也。與內因之熱交爭而為重病者，即[玉機](玉機真臟)論之所謂傳化有不以次入者，憂恐悲喜怒，令不得以其次，故令人有大病者是也。謂外感風寒之邪，內傷五臟，移皆有次，又因五志內傷，故令不得以次相傳，致令人有大病也。魂傷則狂言，東方肝木，其病發驚駭。肝脈布脅肋，故脅滿痛。風木之熱甚，故淫於四末也。人臥則血歸於肝，肝氣傷而不能納血，故不得臥也。病在肝，加於庚辛，庚辛不死，起於甲乙。大汗者，正勝邪而外出也。氣逆者，熱淫而反內逆也，當刺足厥陰少陽。黃帝曰：外因之病，難易之治奈如？伯高答曰：形先病而未入於臟者，刺之半其日，臟先病而形乃應者，刺之倍其日，此外內難易之治也。夫形先病而未入臟者，謂外因之邪，未內入而與臟熱交爭也。臟先病而形乃應者，謂五臟之熱，出於形身，而與外熱相應也。蓋邪并而逆於內者難治，內熱出而外合於形身之間，刺之易愈也。員員，周轉也。此言肝臟之熱發於外，而與形熱相應，熱甚而上逆於頭，故頭痛而員轉也。蓋三陽之脈，上循於頭，肝熱與少陽交爭，因脈引而上衝於頭也。當知病在氣者關於脈，病在脈者關於氣，脈氣之道，大宜體會。】

心熱病者，先不樂，數日乃熱。熱爭則卒心痛，煩悶，善嘔，頭痛，面赤，無汗。壬癸甚，丙丁大汗，氣逆則壬癸死，刺手少陰太陽。 【 樂，音洛。卒，音猝。】
【`馬蒔`曰：此以心熱病者言之也。心熱病者，其始先不樂數日，蓋邪氣入於經絡，則神不安，故不樂也。然後身乃發熱。及其邪與正爭，則卒然心痛，煩悶，善嘔，頭亦疼痛，面赤，無汗。蓋心脈起於心中，其支別者，從心系上俠咽小腸之脈，直行者，循咽下鬲抵胃，其支別者，從缺盆循頸上頰至目外眥，故此諸證兼見也。心在液為汗，今病熱，故無汗以出耳。然以壬癸日而甚，水剋火也；以丙丁日而大汗，本經氣王之日也。必以壬癸日而死，以其氣甚逆也。唯心與小腸為表裏，故刺此二經之穴耳。】
【`張志聰`曰：心志在喜，而恐勝之，先不樂者，為恐所傷也。夫心為君主之官，臟熱乃神志之病，故獨舉心臟以申明五臟之熱，乃五志之為病也。外內交爭，熱干神臟，故卒然煩痛也。少陰病者，欲吐不吐，故善嘔。心為陽中之太陽，故頭痛。心之華在面，故面赤。心主血，故無汗也。心病者，加於壬癸，壬癸不死，起於丙丁，逆則無起色矣。手少陰太陽相為表裏，故宜刺二經以瀉其熱。】

脾熱病者，先頭重，頰痛，煩心，顏青，欲嘔，身熱。熱爭則腰痛，不可用俛仰，腹滿泄，兩頷痛。甲乙甚，戊己大汗，氣逆則甲乙死，刺足太陰陽明。
【`馬蒔`曰：此以脾熱病者言之也。脾熱病者，其始先頭重頰痛，煩心顏青，而且欲嘔。蓋胃之脈起於鼻交頞中，下循鼻外，入上齒中，還出俠口環脣，下交承漿，卻循頤後下廉，出大迎，循頰車上耳前，過客主人，循髮際至額顱，故先頭重頰痛顏青也。脾之脈其支別者，復循胃別上鬲，注心中，其直行者，上鬲俠咽，故煩心欲嘔，然後身乃發熱也。及其邪與正爭，則腰痛不可以俛仰，腹滿而泄，兩頷皆痛。蓋胃之脈，支別者，起胃下口，循腹裏下至氣街中，而合以下髀關氣街者，腰之前故腰痛也。脾之脈入腹屬脾絡胃，又胃之脈自交承漿，卻循頤後下廉，出大迎，循頰車，故腹滿泄而兩頷痛也。然以甲乙日而甚，木剋土也。以戊己日而大汗，以本經氣王之日也。必以甲乙日而死，以其氣逆則死也。惟脾與胃為表裏，故刺此二經之穴耳。】
【`張志聰`曰：陰氣從足上行至頭，故先頭重。陽明之脈循頰，故頰痛也。脾絡注心中，故心煩而顏青。熱邪干胃，故欲嘔。脾主肌肉，故身熱也。經云：陽病者腰反折不能俛，陰病者不能仰。陽者天氣也，主外；陰者地氣也，主內。陰臟熱於內，陽熱甚於外，陰陽外內交爭，故腰痛不可用俛仰也。腹者脾土之郛郭，故腹滿泄。胃之悍氣上衝頭者，循牙車，下人迎，故頷下痛也。脾病者，加於甲乙，甲乙不死，起於戊己，如反逆而內干於臟，則不能外出而汗解矣。刺足太陰陽明者，足太陰陽明相為表裏也。`董帷園`曰：論熱爭，當在內因外因之證兼看。】

肺熱病者，先淅然厥起毫毛，惡風寒，舌上黃，身熱。熱爭則喘欬，痛走胷膺背，不得太息，頭痛不堪，汗出而寒。丙丁甚，庚辛大汗，氣逆則丙丁死，刺手太陰陽明，出血如大豆，立已。
【`馬蒔`曰：此以肺熱病者言之也。肺熱病者，其始先淅然而厥，毫毛皆起，惡風與寒，舌上先黃，蓋肺主皮毛，故熱中之則先淅然惡風起毫毛也。肺之脈起於中焦，下絡大腸，還循胃口，今肺熱入胃，胃熱上升，故舌上黃，然後身乃發熱也。及其邪與正爭，則喘欬交作，痛走胷膺背，不得太息，頭痛不堪，汗出而寒。蓋肺居鬲上，氣主胷膺，在變動為欬；背為胷中之府，故喘欬而痛走胷膺背，不得太息也。肺之絡脈，上會耳中，今熱氣上熏，故頭痛不堪，汗出而寒也。然以丙丁日而甚，火剋金也。以庚辛日而大汗，以本經氣王之日也。必以丙丁日而死，以其氣甚逆也。惟肺與大腸為表裏，故刺二經。出血如大豆狀，其病當立已也。】
【`張志聰`曰：皮毛者肺之合，臟氣熱於內，故淅然寒慓於外而惡風寒，蓋熱盛則寒也。肺上連於喉嗌，故舌黃。臟真高於肺，主行榮衛陰陽，故身熱也。熱於肺臟故喘欬不得太息，肺主胷中之氣，氣傷故痛走胷背也。五臟之應天者肺，而手陽明之脈上循於頭，故頭痛不堪。熱爭於內，故汗出而身寒也。肺病者加於丙丁，丙丁不死，起於庚辛，如氣逆，則遇勝剋之日即死矣。刺手太陰陽明出血者，此言六經之刺，皆宜瀉而不宜補者也。肺乃五臟之長，故舉肺以申明之。】
腎熱病者，先腰痛，胻痠，苦渴數飲，身熱。熱爭則項痛而強，胻寒且痠，足下熱，不欲言，其逆則項痛員員澹澹然。戊己甚，壬癸大汗，氣逆則戊己死，刺足少陰太陽。 【 數，音朔。】
【`馬蒔`曰：此以腎熱病者言之也。腎熱病者，其始必先腰痛，胻先痠，先苦渴而數飲。蓋膀胱之脈，從肩髆內俠脊，抵腰中，又腰為腎之腑，故腰先痛也。腎之脈自循內踝之後，上腨內，出膕內廉，又直行者，從腎上貫肝鬲，入肺中，循喉嚨，俠舌本，故胻痠苦渴數飲，然後身乃發熱也。及其邪與正爭，則項乃強，胻寒且痠，足下又熱，不欲言語。蓋膀胱之脈，從腦出別下項，腎之脈，起於小指之下，斜趣足心，出於然骨之下，循內踝之後，別入跟中，以上腨內，又其直行者，從腎上貫肝鬲，入肺中，循喉嚨，俠舌本，故為諸證如此也。其氣之甚逆，則頭痛員員然而靡定，澹澹然而無意味也。然以戊己日而甚，土剋水也。以壬癸日而大汗，以本經氣王之日也。必以戊己日而死，以氣之甚逆也。惟腎與膀胱為表裏，故取此二經之穴耳。】
【`張志聰`曰：腰者腎之腑，故先腰痛，腎主骨，故胻痠。腎為水臟，津液不能上資，故苦渴數飲也。按五臟之熱病，皆主身熱，蓋內因之熱，從內而外也。五臟之熱爭，多主內證，蓋外淫之熱，交爭於內也。外熱在太陽，則頭痛而強，內熱在腎，故胻寒且痠。足下熱者，熱流陰股也。不欲言者，腎為生氣之原也。其爭氣上逆，則為項痛，員員澹澹，痛之微也。膀胱者，腎之腑，太陽為諸陽主氣，其氣上升，腎臟之熱，隨太陽之氣而上衝於頭也。此陰陽熱氣，外內交爭，一隨脈引，一隨氣升，皆陰出之陽，故止頭痛而不死。腎病者加於戊己，戊己不死，起於壬癸，從則外出於形身，故汗出，逆則內干於真臟，故死。刺足少陰太陽者，足少陰太陽相為表裏，五臟六腑經氣之相通也。】

諸汗者，至其所勝日，汗出也。
【`王冰`曰：氣王日為所勝，王則勝邪，故各當其王日汗出。】
【`馬蒔`曰：此承上文而言汗出之日，必在於所勝之日也。肝以甲乙日而汗，以木勝也。心以丙丁日而汗，以火勝也。脾以戊己日而汗，以土勝也。肺以庚辛日而汗，以金勝也。腎以壬癸日而汗，以水勝也。本臟雖病，而臟氣未衰，猶能勝邪，故汗出有如此耳。】
【`張志聰`曰：本氣旺日謂之所勝，汗出則熱隨外洩而自愈矣。所謂自得其位而起也。按此節乃論經氣之兼證，故曰大汗，曰汗出，蓋氣分之汗大，經脈之汗微。】

肝熱病者，左頰先赤；心熱病者，顏先赤；脾熱病者，鼻先赤；肺熱病者，右頰先赤；腎熱病者，頤先赤。病雖未發，見赤色者刺之，名曰**治未病**。
【`馬蒔`曰：此言治五臟之熱病，必於其所先見者治之也。】
【`張志聰`曰：此言內因五志之熱病者，必先見於色也。五色之見，各有其部，肝屬木而位居東方，故左頰先赤。夫精明五色者，氣之華也。憂恐忿怒傷氣，氣傷臟乃病臟，今始見於色者，尚在氣也，故曰治未病。未病者，病未及於臟也。[五色]篇曰：首面上於闕庭，王宮在於下極。心合火而位居南方，故顏先赤。顏，額也。土位中央，故鼻先赤。肺屬金而位居西方，故右頰先赤。顋下謂之頤，腎屬水而位居北方，故頤先赤，此後天之卦象也。臟氣熱於內，必先見於色。病雖未發者，謂雖病而未與外熱交爭也。見其色而即刺之，名曰刺未病，言臟氣病而形未應者，當先刺之，勿使榮交而為難治也。】

熱病從部所起者，至期而已。
【`馬蒔`曰：此又即熱病而決其病已之期，即上文汗愈之日之義也。凡熱病從面部所起者，如肝起於左頰，則甲乙日而已，心起於顏，則丙丁日而已，脾起於鼻，則戊己日而已，肺起於右頰，則庚辛日而已，腎起於頤，則壬癸日而已也。】
【`張志聰`曰：此復申明五臟之熱，先見於色者易愈也。部，面部也。從部所起者，如肝熱病，左頰先赤，至甲乙大汗而病已矣。此病在五臟之本氣，而不與外熱交爭，故至期而愈。如小便先黃，腹痛身熱，是涉於有形之形層，將與外熱交爭，而有反逆之危險矣。】

其刺之反者，三周而已，重逆則死。
【`王冰`曰：反，謂反取其氣，如肝病刺脾，脾病刺腎，腎病刺心，心病刺肺，肺病刺肝者，皆是反刺五臟之氣也。三周，謂三周於三陰三陽之脈狀也。又太陽病而刺瀉陽明，陽明病而刺瀉少陽，少陽病而刺瀉太陰，太陰病而刺瀉少陰，少陰病而刺瀉厥陰，如此，是為反取三陰三陽之脈氣也。先刺已反，病氣流傳，又反刺之，是為重逆。一逆刺之，尚至三周乃已，況其重逆而得生耶？】
【`馬蒔`曰：此言誤刺五臟之熱病者，一誤則三周而已，再誤則必死也。刺之反者，如肝病刺脾，脾病刺腎，腎病刺心，心病刺肺，肺病刺肝，皆刺之相反者是也。當三遇所勝日而病始已。重逆者初刺之誤，尚待三周，況可再誤乎？故謂之死也。】
【`張志聰`曰：反者，謂反逆為順也，言不能治其未病，以致外內交爭，其氣反逆於內者，急當以刺取之，至三日而後已。如再不急治，使外內陰陽之熱，重逆於內則死矣。按伯高曰：風寒傷形，憂恐忿怒傷氣，氣傷臟乃病臟，寒傷形乃病形，此形氣外內之相應也。帝曰：刺之奈何？伯高答曰：病九日者，三刺而已。三刺者，三周也。九日者，病久而外內交爭也。】

諸當汗者，至其所勝日，汗大出也。
【`馬蒔`曰：前言諸汗者，至其所勝日汗出，指各臟自汗之日而言，此言凡用鍼以發汗者，亦至所勝之日而刺之，則汗亦可大出也。】
【`張志聰`曰：此言熱病從部所起者，至期當自大汗而病已也。勝日謂本氣勝王之日，如肝之甲乙，心之丙丁。】

諸治熱病，以飲之寒水，乃刺之，必寒衣之，居止寒處。身寒而止也。
【`王冰`曰：寒水在胃，陽氣外盛，故飲寒乃刺。熱退則涼生，故身寒而止鍼。】
【`馬蒔`曰：此言治諸熱病者，必飲之以寒水，衣之以寒衣，居之以寒所也。凡治熱病者，必先以寒水飲之，乃用鍼以刺之，刺之之後，必寒其衣，寒其處，則熱退身涼，乃可以止鍼也。】
【`張志聰`曰：諸熱者，謂表之三陽，裏之五臟，外內之熱交爭也。飲之寒水，裏之使寒也。寒衣寒處，表之使寒也。以刺取之，必俟其身寒而後止。】

熱病先胷脅痛，手足躁，刺足少陽，補足太陰。病甚者為五十九刺。
【`王冰`曰：此則舉正取之例。然足少陽本病，而瀉足少陽之木氣，補足太陰之土氣者，恐木傳於土也。胷脅痛，巨虛主之。巨虛在足外踝下，如前陷者中，足少陽脈之所過也，刺可入同身寸之五分，留七呼，若灸者，可灸三壯。熱病手足躁，經無所主，治之自然補足太陰之脈，當於井榮取之也。五十九刺者，謂頭上五行，行五者，以越諸陽之熱道也。大杼、膺俞、缺盆、背俞，此八者以瀉胷中之熱也；氣街、三里、巨虛上下廉，此八者以瀉胃中之熱也，雲門、髃骨、委中、髓空，此八者以瀉四肢之熱也；五臟俞旁五，此十者以瀉五臟之熱也。凡此五十九穴者，皆熱之左右也，故病甚則爾刺之。然頭上五行者，當中行謂上星、顖會、前頂、百會、後頂，次兩旁謂五處、承光、通天、絡卻、玉枕，又次兩旁謂臨泣、目窻、正營、承靈、腦空也。上星在顱上直鼻中央，入髮際同身寸之一寸陷者中容豆，刺可入同身寸之四分。顖會在上星後同身寸之一寸陷者中，刺如上星法。前頂在顖會後同身寸之一寸五分骨間陷者中，刺如顖會法。百會在前頂後同身寸之一寸五分，頂中央旋毛中陷可容指，督脈足太陽脈之交會，刺如上星法。後頂在百會後同身寸之一寸五分，枕骨上，刺如顖會法。然是五者，皆督脈氣所發也。上星留六呼，若灸者，並灸五壯。次兩旁穴：五處在上星兩旁同身寸之一寸五分，承光在五處後同身寸之一寸，通天在承光後同身寸之一寸五分，絡卻在通天後同身寸之一寸五分，玉枕在絡卻後同身寸之七分。然是五者，並足太陽脈氣所發，刺可入同身寸之三分。五處，通天各留七呼，絡卻留五呼，玉枕留三呼，若灸者，可灸三壯。又次兩旁：臨泣在頭，直目上，入髮際同身寸之五分，足太陽少陽陽維三脈之會；目窻、正營，遞相去同身寸之一寸；承靈、腦空，遞相去同身寸之一寸五分。然是五者，並足少陽陽維二脈之會。腦空一穴，刺可入同身寸之四分，餘並可刺入同身寸之三分，臨泣留七呼，若灸者可灸五壯。大杼在項第一椎下，兩旁相去各同身寸之一寸半陷者中，督脈別絡、足太陽、手太陽三脈氣之會，刺可入同身寸之三分，留七呼，若灸者可灸五壯。膺俞者，膺中俞也，正名中府，在胷中行兩旁，相去同身寸之六寸，雲門下一寸，乳上三肋間，動脈應手陷者中，仰而取之，手足太陰脈之會，刺可入同身寸之三分，留五呼，若灸者可灸五壯。缺盆在肩上橫骨陷者中，手陽明脈氣所發，刺可入同身寸之二分，留七呼，若灸者可灸三壯。背俞當是風門熱府，在第二椎下兩旁，各去同身寸之一寸半，督脈足太陽之會，刺可入同身寸之五分，留七呼，若灸者可灸五壯。氣街在腹齊下橫骨兩端鼠鼷上，同身寸之一寸，動脈應手，足陽明脈氣所發，刺可入同身寸之三分，留七呼，若灸者可灸五壯。三里在膝下，同身寸之三寸，胻外廉兩筋肉分間，足陽明脈之所入也，刺可入同身寸之一寸，留七呼，若灸者可灸三壯。巨虛上廉，足陽明與大腸合，在三里下同身寸之三寸，足陽明脈氣所發，刺可入同身寸之八分，若灸者可灸三壯。巨虛下廉，足陽明與小腸合，在上廉下，同身寸之三寸，足陽明脈氣所發，刺可入同身寸之三分，若灸者可灸三壯。雲門在巨骨下，胷中行兩旁相去同身寸之六寸，動脈應手，中府當其下同身寸之一寸。雲門，手太陰脈氣所發，舉臂取之，刺可入同身寸之七分，若灸者可灸五壯。髃骨穴，疑即肩髃穴，在肩端兩骨間，手陽明蹻脈之會，刺可入同身寸之六分，留六呼，若灸者可灸三壯。委中在足膝後屈處膕中央約文中，動脈應手，足太陽脈之所入也，刺可入同身寸之五分，留七呼，若灸者可灸三壯。髓空者正名腰俞，在脊中第二十一椎節下間，督脈氣所發，刺可入同身寸之二分，留七呼，若灸者可灸三壯。五臟俞旁五者，謂魄戶、神堂、魂門、意舍、志室五穴也，在俠脊兩旁，各相去同身寸之三寸，並足太陽脈氣所發。魄戶在第三椎下兩旁，正坐取之，刺可入同身寸之五分，若灸者可灸五壯。神堂在第五椎下兩旁，刺可入同身寸之三分，若灸者可灸五壯。魂門在第九椎下兩旁，正坐取之，刺可入同身寸之五分，若灸者可灸三壯。意舍在第十一椎下兩旁，正坐取之，刺可入同身寸之五分，若灸者可灸三壯。志室在第十四椎下兩旁，正坐取之，刺可入同身寸之五分，若灸者可灸三壯。是所謂五十九刺法也。若《鍼經》所指五十九刺，則殊與此經不同，雖俱治熱病之要穴，然合用之理全向背，猶當以病候形證所應經法，即隨所證而刺之。】
【`馬蒔`曰：此以下皆即熱病先見之證，而分經以治之，此則以先胷脅痛者言之也。】
【`張志聰`曰：此言外因之熱，病在三陽者，各有刺取之法也。先胷脅痛者，病發於少陽也。足少陽主筋，熱甚則筋急，故手足躁擾。《靈樞經》曰：熱病手足躁，取之筋間，故當刺足少陽以瀉陽分之熱，補足太陰以禦外入之邪，蓋邪在少陽三陽為盡，太陰當受邪也。病甚者，陽熱甚而及於內也。[水熱穴]論帝曰：人傷於寒而傳為熱何也？伯曰：夫寒甚則生熱也。此言凡傷於寒則為病熱，熱甚於表陽，而入於內者，當為五十九刺也。】

熱病始手臂痛者，刺手陽明太陰而汗出止。
【`王冰`曰：手臂痛，列缺主之。列缺者，手太陰之絡，去腕上同身寸之一寸半，別走陽明者也，刺可入同身寸之三分，留三呼，若灸者可灸五壯。欲出汗，商陽主之。商陽者，手陽明脈之井，在手大指次指內側，去爪甲角如韭葉，手陽明脈之所出也，刺可入同身寸之一分，留一呼，若灸者可灸三壯。】
【`馬蒔`曰：此言熱病始於手臂痛者，當刺手陽明大腸經，手太陰肺經也。】
【`張志聰`曰：身半以上，手太陰陽明皆主之。熱病始於手臂者，病在上而發於陽也，故當刺手陽明太陰，手太陰之主表也。】

熱病始於頭首者，刺項太陽而汗出止。
【`王冰`曰：天柱主之。天柱在俠項後髮際，大筋外廉陷者中，足太陽脈氣所發，刺可入同身寸之二分，留六呼，若灸者可灸三壯。】
【`馬蒔`曰：此言熱病始於頭者，當刺足太陽膀胱經也。】
【`張志聰`曰：始於頭首者，太陽之為病也。刺項者，刺風池、風府也。太陽為諸陽主氣，其脈連於風府，故刺之而汗出乃止。】

熱病始於足脛者，刺足陽明而汗出止。
【`王冰`曰：三里主之。】
【`馬蒔`曰：此言熱病始於足脛者，當刺足陽明胃經也。】
【`張志聰`曰：陽氣起於足五指之表，熱病始於足脛者，發於陽而始於下也，故當刺足陽明以取汗。】

熱病先身重骨痛，耳聾好瞑，刺足少陰，病甚為五十九刺。
【`王冰`曰：據經無正主穴，當補瀉井滎爾，為五十九刺，如古法。】
【`馬蒔`曰：此言熱病始於身重骨痛，耳聾好瞑者。當刺足少陰腎經也。蓋腎主骨，故刺之。如病甚，當刺前五十九穴。】
【`張志聰`曰：此病發於陰而為熱病者，當取足少陰也。腎主骨而為生氣之原，氣傷故身重。腎開竅於耳，故耳聾。少陰病但欲寐，故好瞑也。病甚者，亦當為五十九刺，《靈樞》[熱病]篇曰：熱病身重骨痛，耳聾，而好瞑，取之骨，以第四鍼五十九刺骨。蓋足少陰主骨，故取之刺也。五十九刺骨者，取骨空之穴也。夫少陽少陰主樞。熱在少陽者，可入於裏陰；熱在少陰者，可樞轉而外出。故在陰分陽分之病，甚者皆當為五十九刺也。`張兆璜`曰：少陽之上，火氣治之；少陰之上，熱氣治之。故病在少陽少陰，而皆為熱甚。】

熱病先眩冒而熱，胷脅滿，刺足少陰少陽。
【`王冰`曰：亦井滎也。】
【`馬蒔`曰：此言熱病始於眩冒而胷脅滿者，當刺足少陰腎經，足少陽膽經也。】
【`張志聰`曰：此言少陽少陰之二氣相通也。夫陰陽出入，皆從樞轉。熱病先眩冒，而熱病發於少陽也；胷脅滿，將入於裏陰矣。故當刺足少陰少陽，從樞轉而外出。按以上三節，用十六先字，蓋言有先於內者，有先於外者，有先從氣分者，有先見於色者，皆當先治之，勿使外內之交爭也。`張兆璜`曰：首節論熱甚於少陽，上節論熱甚於少陰，此論少陰與少陽相合，蓋君火與相火相合也。】

太陽之脈，色榮顴骨，熱病也。榮未交，曰今且得汗，待時而已。與厥陰脈爭見者，死期不過三日，其熱病內連腎，少陽之脈色也。 【 少陽之脈色也，六字衍文。】
【`王冰`曰：榮謂赤色，見於顴骨，如榮飾也。太陽合火，故見赤色。然色雖明盛，但陰陽之氣不交錯者，故法云今且得汗之而已。待時者，謂肝病待甲乙，心病待丙丁，脾病待戊己，肺病待庚辛，腎病待壬癸，是謂待時而已。外見太陽之赤色，內應厥陰之弦脈，然太陽受病，當傳入陽明，今反厥陰之脈來見者，是土敗而木賊之也，故死。然土氣已敗，木復狂行，木生數三，故死期不過三日。若赤色氣內連鼻兩旁者，是少陽之脈色，非厥陰色，何者？腎部近於鼻也。】
【`馬蒔`曰：此舉太陽之熱病而決其生死也。足太陽膀胱經之病，脈赤色，榮於顴骨，乃太陽熱病也。蓋顴為諸骨之宗，太陽與腎為表裏，腎主骨也。然雖榮於顴骨，而猶未交於他部，則當謂病者曰，今且得汗，待其所勝之時而已，謂太陽之病，待壬癸日可愈也。若外見太陽之赤色，內應厥陰之弦脈，則厥陰脈爭見者，死期不過三日。蓋太陽受病，當傳入於陽明，今又厥陰之脈來見，是土敗而木賊之也。木生數三，死期不過三日，何也。其熱病內連腎也。楊上善云：足太陽，水也，厥陰木也，水能生木，木盛水衰，故太陽水色見時，有木氣爭見者，水死，以其熱病內連於腎，腎為熱傷，故死也。】
【`張志聰`曰：此言外病六氣之熱，內有五臟之熱，始在氣分，而未及於經榮者，當急取汗而解，勿使外內相交而成不救也。《傷寒論》曰：太陽之為病，脈浮。見太陽之脈者，乃六氣之病。始在太陽之表陽，此外因之熱病也。赤色之榮於顴頰之間，乃五臟之熱，始病氣而見於色，此內因之熱病也。曰骨者，謂尚在內而隱見於皮膚之間，當此之時，五臟之榮色，尚未與表陽之氣相交，表陽之熱，尚未與五臟之榮氣相交，故良工曰，病在太陽者，可從表汗而解；熱在五臟者，病雖未發，見赤色者刺之，名曰治未病。今且得汗，是可待時而已矣。若不急從汗解，則太陽之熱，與臟熱相交，而太陽與厥陰之脈爭見者，死期不過三日矣。此言表陽之熱，與臟熱交爭，不以次入，惟少陽與腎脈相連耳。[本輸]篇曰：少陽屬腎。蓋少陽之氣發原於腎，故熱病內連腎者，少陽之脈色也。按此節與[玉機真臟]論之所謂傳化有不以次入者，憂恐悲喜怒，令不得以其次，故令人有大病之義相同。蓋表陽之邪，始病太陽，六氣相傳，移皆有次。不以次入者，因五志內傷，而五臟內熱，太陽之脈，與厥陰脈爭見者，是太陽之熱，與肝熱相交矣。蓋太陽為陽之始，厥陰為陰之終，舉太陽與厥陰交爭，是表陽之邪不以次入，而與五臟之熱，隨所乘傳，陽脈與陰脈爭見者，皆為死證，故不必備言五臟也。當知表陽之熱，先氣而經，經而臟，五臟之熱，亦先從氣而經，內而外也。外內之熱，交出於陽分者生，重逆於陰臟者死。首節論內熱與外熱交爭，此論外熱與內熱交爭。】

少陽之脈，色榮頰前，熱病也。榮未交，曰今且得汗，待時而已。與少陰脈爭見者，死期不過三日。
【`王冰`曰：頰前，即顴骨下近鼻兩旁。少陽受病，當傳入於太陰，今反少陰脈來見，亦土敗而木賊之也，故死不過三日，亦木之數然。】
【`馬蒔`曰：此舉少陽膽經熱病，而決其生死也。少陽之脈，赤色榮於頰前、則是顴骨下近鼻兩旁，乃少陽之熱病也。然雖榮於頰前，而未交於他部，則當謂病者曰，今且得汗，待其所勝之時而已。謂少陽之病待甲乙日可愈也。楊上善云：少陽為木，少陰為水。少陽色見之時，有少陰脈爭見者，是母勝子故木死。】
【`張志聰`曰：頰，前頤也。外見少陽之脈，少陽之熱病也。色榮煩前，腎臟之熱病也。】

熱病氣穴：三椎下間，主胷中熱；四椎下間，主鬲中熱；五椎下間，主肝熱；六椎下間，主脾熱；七椎下間，主腎熱。榮在骶也。項上三椎陷者中也。
【`王冰`曰：脊節之謂椎，脊窮之謂骶，言腎熱之氣，外通尾骶也。此舉數脊椎之大法也。三椎下間，主胷中熱者，何以數之？皆當以陷者中為氣發之所。】
【`馬蒔`曰：按督脈經三椎下間名身柱，四椎下間無穴，五椎下間名神道，六椎下間名靈臺，七椎下間名至陽。然數笫一椎者，項骨之上有三椎，乃項骨也。三椎之下陷者中，乃大椎也。由此而下數之，則諸椎得矣。末句舉數椎之大法也。】
【`張志聰`曰：此言腎未病者當取之氣穴也。氣穴者，瀉五臟氣分之熱，故曰三椎下間，四椎下間，乃谿谷之穴會，與五臟之俞穴不同也。胷中鬲上，乃心肺之宮城。主胃中熱者，瀉肺熱也；鬲中熱者，瀉心熱也。不曰心肺而曰胷中鬲中者，意言熱在氣分而不干於臟真也。若此言五臟之熱入於經榮者，當取之骨穴也。脊骨之盡處曰骶，謂如取榮穴，當在骶，而至項上之三椎陷者中而取之。蓋氣為陽，榮血為陰，故取氣穴在三椎至七椎之間，從上而下也。取榮俞之穴，在骶骨之十四椎，而上至項上之三椎陷者中而取之也。`張兆璜`曰：此所謂刺之反者。】

頰下逆顴為大瘕。下牙車為腹滿。顴後為脅痛。頰上者，鬲上也。
【`王冰`曰：此所以候面部之色，發明腹中之病證。】
【`馬蒔`曰：此總面部之色，而知腹中之病也。色見於頰之下，而又逆顴而上行，乃大瘕泄之疾也。色見於下牙車者，為腹滿之疾。色見於顴之後者，為脅痛之疾。色見於頰之上者，為鬲上之疾也。】
【`張志聰`曰：此復結內病五臟之熱，不重感於外邪者，無外內之交爭，而止於在內之臟腑自相乘傳也。頰下為頤，如頰下之色，上逆於顴，是腎熱乘肝，當為大瘕泄。如下於牙車是腎熱乘胃，當主腹滿。逆於顴後，是熱邪乘膽，當為脅痛。如逆於頰上者，是在鬲上，心肺之分也。蓋言五臟之熱，色見於面部，而有外邪之熱者，當治其未病交爭，勿使外內相合，而成不救之死證。如五臟之熱見於面部，而無外因之熱病者，亦當治未病乘傳，勿使其有瘕泄腹滿之病。`張兆璜`曰：此篇首言五臟之熱病，末結五臟之熱色，自相乘傳，蓋五臟之熱有重感外邪者，必有外內之交爭，如止病在內而不感於外邪者，只當於在內之臟腑中求之。`張應略`曰：有在外之熱病，有在內之熱病，有病在外而內不病者，有病在內而外不病者，不必定有外內之交爭，故復以此證明之。】


# 評熱病
★ 素問·評熱病論篇第三十三
【`馬蒔`曰：首二節論熱病，故名篇，後二節則論勞風腎風也。】

黃帝問曰：有病溫者，汗出輒復熱，而脈躁疾不為汗衰，狂言不能食，病名為何？
岐伯對曰：病名陰陽交，交者死也。
帝曰：願聞其說。
岐伯曰：人所以汗出者，皆生於穀，穀生於精，今邪氣交爭於骨肉而得汗者，是邪卻而精勝也。精勝則當能食而不復熱，復熱者邪氣也。汗者，精氣也。今汗出而輒復熱者，是邪勝也。不能食者，精無俾也。病而留者，其壽可立而傾也。且夫[熱]論曰：汗出而脈尚躁盛者死。今脈不與汗相應，此不勝其病也，其死明矣。狂言者是失志，失志者死。今見三死，不見一生，雖愈必死也。
【`王冰`曰：交，謂交合陰陽之氣，不分別也。汗生於穀，穀生於精，言穀氣化為精，精氣勝乃為汗，邪卻精勝，言初汗也。無俾，言無可使為汗也。穀不化則精不生，精不化流故無可使，若汗出疾速，留著而不去，則其人壽命立至傾危也。[熱]論，謂上古熱論也。凡汗後脈當遲靜而反躁急以盛滿者，是真氣竭而邪盛，故知必死也。脈不靜而躁盛，是不相應。志舍於精，今精無可使，是志無所居。志不留居，則失志也。汗出脈躁盛，一死。不勝其病，二死。狂言失志者，三死也。】
【`馬蒔`曰：此言熱病汗後者為脈躁，為狂言，為身熱不食者之必死也。病名曰陰陽交，為陰陽之氣不分別也。今夫精氣盛而穀氣消，穀氣消而汗自能出，今邪氣交爭而得汗，是邪卻而精勝也，精勝則當能食而不復熱矣。乃復熱而不能食，是精氣不能使之食也，所以其壽可傾也。邪盛則脈盛，邪退則脈靜，彼熱論有謂汗出而脈尚躁盛者死，今脈尚躁疾，不為汗衰，是亦邪盛而精衰，不能勝其病也。至於志舍於精，精氣已衰，志不能藏，今狂言者且失志也，失志者死。由此觀之，則身熱而不能食者，一死也；脈躁盛者，二死也；狂言者，三死也。有三死而無一生，雖愈為必死也。夫曰雖愈，亦暫似可愈，而終不能有成功矣。】
【`張志聰`曰：溫病者冬傷於寒，先夏至日發者為病溫也。陰陽交者，謂汗乃陰液，外出於陽，陽熱不從汗解，復入之陰，名曰陰陽交。交者，乃正不能勝邪，而邪復傷正氣，故為死證。汗生於水穀之精，水穀之精由精氣之所化，故曰穀生於精。夫汗之發原有二，一出於水穀之精，一出於腎臟之精。而曰皆生於穀者，言腎臟之精，亦水穀之所生也。交爭於骨肉者，邪氣伏匿於骨肉之間，至春時與正氣交爭，而發為溫病。得汗，是精氣勝而邪氣當共併而出矣。是故胃主肉，腎主骨，穀精之汗出於胃，血液之汗原於腎。邪在肉者得水穀之汗而解；邪在骨者，得腎精之汗而後解也。夫水穀之精，由腎臟精氣之所化，所謂穀生於精也。夫腎為水臟，受水穀之精而藏之，其精氣上與陽明相合，戊癸合而化火，火土之氣，消水穀之精微，而復生此精，是先後二天互相資生者也。今汗出而邪留不去，則熱邪復傷其陰精矣。精氣受傷，則不能復與陽明合化而使之食，是精氣之生原並絕，其壽命可立而傾也。復引[熱]論以釋明汗生於穀，穀生於精，不能食而精無俾者之義。《靈樞》[熱]論篇曰：熱病已得汗而脈尚躁盛，此陰脈之極也，死；其得汗而脈靜者生。熱病者脈尚躁而不得汗者，此陽脈之極也，死；脈盛躁得汗，靜者生。夫汗者精氣也，汗出而脈尚躁盛者，是邪氣盛而精不勝也。陰脈，少陰之脈極終也，此邪熱盛而少陰之氣終也。脈尚躁而不得汗者，是陽熱盛而胃氣絕也。今脈不與汗相應者，胃氣虛而不勝其邪，正不勝邪，是胃氣將絕，其死明矣。腎藏志，狂言者，是精氣傷而志先死，志先死者，不過一日半而死矣。三死，謂病而留者，一死也；胃氣絕者，一死也；腎氣絕者，一死也。夫腎為生氣之原，腎之精氣，由水穀之所生，水穀之精，由腎氣之所化，如汗不勝邪，而腎臟之精氣尚在，一生也；如精氣受傷，而陽明之生原未絕，一生也。愈者，謂邪病去也。邪雖去而生氣已絕，必死之道也。此論邪正陰陽之理，而歸重於正氣之生原，不可傷也。】

帝曰：有病身熱，汗出煩滿，煩滿不為汗解，此為何病？
岐伯曰：汗出而身熱者，風也；汗出而煩滿不解者，厥也。病名曰**風厥**。
帝曰：願卒聞之。
岐伯曰：巨陽主氣，故先受邪，少陰與其為表裏也。得熱則上從之，從之則厥也。
帝曰：治之奈何？
岐伯曰：表裏刺之，飲之服湯。
【`王冰`曰：上從之謂少陰，隨從於六陽而上也。表裏刺之者，謂瀉太陽補少陰也。飲之湯者，謂止上逆之腎氣也。】
【`馬蒔`曰：言病熱汗後而煩滿不解者，以其太陽感風，少陰氣厥，名為風厥之證，而當行補瀉之法也。汗出之後，而身有復熱，以風氣尚在也。汗出之後，而煩滿不解，以下氣上逆也。其病名曰風厥，正以足太陽膀胱經受風，少陰腎經與其為表裏也，腎經得膀胱之風，熱則氣上從之而為厥耳。所以治之者，亦惟瀉太陽之風，補少陰之氣，而合表裏以刺之；又當飲之以湯劑，以止上逆之腎氣，則可以治斯疾也。】
【`張志聰`曰：按此篇評論陽熱之邪，惟借陰精以制勝。汗者精氣也，一出於水穀之精，一出於腎臟之液。水穀入胃，津液四布，汗出溱溱，水穀之精氣也。又腎為水臟，受五臟之精而藏之，所藏之精，奉心化赤而為血，血之液為汗，此腎臟之精氣也。是以上節論汗生於穀，此以下復論風傷腎臟之精焉。蓋風行則水渙，水氣泛溢則精氣自虛，此乃論風動腎臟之精氣。勞風節論風動腎臟之水氣，腎風節論風動腎臟之水邪，而總屬精氣皆虛。風為陽邪，開發肌腠，腠理之汗，水穀之精也。津液外泄，風熱留之，故身熱也。風熱不去，則傷動其腎氣而上逆，逆於上則心煩，乘於脾土則中滿，病名曰風厥，謂因風邪而使腎氣之厥逆也。上節論病雖愈而正氣絕者死，此以下論邪病雖留而根本不壞者不死。邪正虛實，大有死生之關係，而學者不可不審。巨陽，太陽也。太陽之氣主表，風為陽邪，傷人陽氣，兩陽相搏，則為病熱。少陰與太陽相為表裏，陽熱在上則陰氣從之，從之則為厥逆矣。表裏者，陰陽也。刺表以瀉風熱之陽邪，刺裏以下少陰之逆氣，飲之服湯以助水津之汗。】

帝曰：勞風為病何如？
岐伯曰：勞風法在肺下。其為病也，使人強上冥視，唾出若涕，惡風而振寒，此為勞風之病。
帝曰：治之奈何？
岐伯曰：以救俛仰。巨陽引精者三日，中年者五日，不精者七日。欬出青黃涕，其狀如膿，大如彈丸，從口中若鼻中出。不出則傷肺，傷肺則死也。
【`王冰`曰：從勞風生，故曰勞風。勞謂腎勞也，腎脈者從腎上貫肝鬲，入肺中，故腎勞風生，上居肺下也。】
【 楊上善云：強上，好仰也。冥視，謂合眼視不明也。膀胱脈起於目內眥，上額交巔上，入絡腦，還出別下項，循肩髆內，俠脊抵腰中，入循膂絡腎。今腎精不足，外吸膀胱，膀胱氣不能上營，故使人頭項強而視不明也。肺被風薄，勞氣上熏，故令唾出若鼻涕狀。腎氣不足，陽氣內攻，勞熱相合，故惡風而振寒。巨陽者，膀胱之脈也，膀胱與腎為表裏，故巨陽引精也。然太陽之脈，吸引精氣，上攻於肺者三日，中年者五日，素不以精氣用事者七日，當故出稠涕，其色青黃如膿狀。平調欬者，從咽而上出於口。暴卒欬者，氣衝突於蓄門而出於鼻。夫如是者皆腎氣勞竭，肺氣內虛，陽氣奔迫之所為，故不出則傷肺也。肺傷則榮衛散解，魄不內治，故死。蓄門當是賁門。】
【`馬蒔`曰：此言勞風之證，當有治之之法也。愚細玩此節之辭，似為醫籍中之勞證，其治之之法，止有以救俛仰一句，當為鍼法及導引之法，但其法不傳，不敢強為之附。】
【`張志聰`曰：此論勞汗當風而傷其腎也。煩勞則陽氣外張，精氣內絕，陽虛於外則易於受風，精虛於內則反動其水氣矣。風動寒水之氣，法當在肺下。[水熱穴]論曰：腎者至陰也，至陰者盛水也，肺者太陰也，少陰者冬脈也，故其本在腎，其末在肺，皆積水也。強上者，頭項強也。陽氣張而重感於風，則使人強於上，陰精竭而更受其傷，故目盲不可以視也。腎之水液，入肺為涕，自入為唾，風動腎水，法在肺下，故唾出若涕。肺主皮毛，肺受風寒，故惡風而振寒，此為勇而勞甚則腎汗出，腎汗出而逢於風也。《金匱》水氣篇曰：氣強則為水，難以俛仰。此水寒之氣厥逆於上，則有形之水將欲隨之，故當急救其水邪，勿使其上溢，以致不能俛仰也。至於救俛仰之法，當從小便而出，巨陽引精者，謂太陽膀胱之腑津液藏焉，氣化則出。巨陽氣盛，能引腎精之邪水，從小便而出者，三日而愈。中年精氣虛者五日，老年精氣衰者七日。三五七者，陽之數也，謂得陽氣之化，而陰水自出矣。若水寒之邪，逆於肺下者，又當從上竅以出之，此上下分消之法也。夫腎為水臟，受五臟之精而藏之。今腎臟之水氣反逆於上，則四臟之津，皆為之凝聚而不下矣。青黃涕者，肝脾之津也。膿乃赤白之間色，如膿狀者，心肺之津也。四臟之津，不下歸於腎，反凝聚於肺下，故當欬而出之。肺之下，脾之上也，或從脾而出之口，或從肺而出之鼻，皆涕唾所出之外竅也。肺主氣而至清虛，故邪濁傷之則死。】

帝曰：有病腎風者，面胕痝然壅，害於言，可刺否？
岐伯曰：虛不當刺。不當刺而刺，後五日其氣必至。
帝曰：其至何如？
岐伯曰：至必少氣時熱，時熱，從胷背上至頭汗出，手熱，口乾苦渴，小便黃，目下腫，腹中鳴，身重難以行，月事不來，煩而不能食，不能正偃，正偃則欬，病名曰**風水**，論在刺法中。
帝曰：願聞其說。
岐伯曰：邪之所湊，其氣必虛。陰虛者陽必湊之，故少氣時熱而汗出也。小便黃者，少腹中有熱也，不能正偃者，胃中不和也。正偃則欬甚，上迫肺也。諸有水氣者，微腫先見於目下也。
帝曰：何以言？
岐伯曰：水者陰也，目下亦陰也，腹者至陰之所居，故水在腹者，必使目下腫也。真氣上逆故口苦舌乾，臥不得正偃，正偃則欬出清水也。諸水病者，故不得臥，臥則驚，驚則欬甚也。腹中鳴者，病本於胃也。薄脾則煩不能食。食不下者，胃脘隔也。身重難以行者，胃脈在足也。月事不來者，胞脈閉也。胞脈者，屬心而絡於胞中。今氣上迫肺心，氣不得下通，故月事不來也。
帝曰：善。
【 胕，音附。痝，音芒。】
【`王冰`曰：痝然，腫起貌。壅，謂目下壅如臥蠶形也。腎之脈從腎上貫肝鬲，入肺中，循喉嚨，俠舌本，故妨害於言語。至，病氣來至也。謂一臟配一日，而五日至腎。夫腎已不足，風內薄之，謂腫為實，以針大泄，反傷臟氣，真氣不足，不可復，故刺後五日，其邪氣必至也。陰不足而陽有餘，故熱從胃背上至頭而汗出，口乾苦渴，又以少陰之脈所過故也。然心者陽臟也，其脈行於臂手；腎者陰臟也，其脈循於胷足。腎不足則心氣有餘，故手熱矣。又以心腎之脈，俱是少陰脈也。】
【`馬蒔`曰：此節詳腎風有風水之名，必有諸證可驗也。面者，首面也。胕者，足面也。面胕痝然而腫，又害於言者，蓋腎之脈，從腎上貫肝鬲，入肺中，循喉嚨，俠舌本，故妨於言也。然其腎氣既虛，則不當刺。有不當刺而刺，則五日間邪氣當復至矣。當邪氣復至之時，必少氣，必時熱，必熱從胷背上至頭皆汗出，必手熱，口必乾苦渴，必小便黃，必目下腫，必腹中鳴，必身重難以行，必月事不來，必煩而不能食，必不能正臥，正臥則欬，此固腎風之病，而其名又曰風水，何也？凡邪之所湊於陽經者，其陽經之氣必虛；邪之所湊於陰經者，其陰經之氣必虛。今腎虛者陰虛也，陰虛則陽邪湊之，故少氣及時當發熱而汗出也。小便黃者，以腎脈絡於少腹，少腹中有熱也。不能正偃者，以腎脈注胷中，胃中不和也。正偃則欬甚者，以腎脈入肺中，今邪氣上迫於肺也。諸凡有水氣者，微腫先見於目下也。蓋水者陰也，目下亦陰也。腹乃至陰之所居，故水在腹者，必使目下腫也。口苦舌乾者，以真氣上逆也。不得正偃者，以正偃則欬出清水也。諸水病者不得臥，臥則驚，驚則欬甚也。腹中鳴者，以病本於胃，胃中作鳴也。煩而不能食者，以邪氣薄脾，則煩而不能食也。其食不下者，以胃脘隔塞也。身重難以行者，以胃脈在足也。月事不來者，以胞絡宮中之經脈閉也。正以胞脈者屬心而絡於胞中，今氣上迫肺心，氣不得下通，故月事不來也。月事不來，似為婦人而論，然男子之腎風諸證俱同，惟此一證則有異耳。】
【`張志聰`曰：腎風者，因風而動腎臟之水，故又名風水，其證則面足痝然而腫也。少陰之脈貫腎，系舌本，水邪上逆，故壅害於言。腎為風邪所傷，則精氣已虛，故不當刺，虛反刺之，後五日其逆氣必至。[平脈]篇曰：腎氣微少，精血奔，氣促迫，上入胷膈，謂精氣虛則水邪之氣反上逆矣。五日者，言風邪亦始病太陽五日，則病及少陰而動其氣矣。病名風水者，因風而動其水也。在刺法中，謂在本經水穴論中。風邪傷腎，精氣必虛，陰虛則陽往乘之，故時時發熱。腎為生氣之原，故少氣也。陽加於陰則汗出，濕熱上蒸，故從胷背而直上於頭。熱在下焦，故小便黃也。蓋以足太陽與足少陰，標本相合，風邪傷腎，始病太陽，甚則入腎，今腎熱上蒸，亦隨太陽之氣而上，故從胷背而上至頭也。正偃則欬者，陽邪傷陰而動腎臟之水也。正偃，仰臥也，水上乘於胃，則胃中不和，故不得正偃。肺脈下絡大腸，還循胃口，故上迫於肺也。上論陽熱傷其精氣，此復論動其水焉。太陰者至陰也，水邪上乘於腹，始傷胃而漸及於脾，故微腫先見於目下，脾主約束也。真氣者，臟真之心氣也，心屬火而惡水邪，水氣上乘則迫其心氣上逆，是以口苦舌乾，正偃則欬出清水者，此水氣上乘，始胃而脾，脾而心，心而肺也。腎為本，肺為末，金水子母之臟，皆積水也。是以水氣上逆於肺則欬出清水。臥則驚，驚則欬甚者，此腎邪上乘於胃，則胃氣上薄於心，胃氣薄於心，則心氣迫於肺矣。水邪乘胃故不得臥。胃絡上通於心，陽氣入陰，陰陽相薄，故驚恐也。心氣上乘於肺，金畏火熱，故欬甚也。上乃論水氣從下而上，此復論腑臟之氣，亦從下而上焉。若水氣乘於經脈之中，隨經環轉，復從上而下也。水病奉於胃，而隨經下洩，故腹作雷鳴。薄於脾則煩而不能食，蓋脾絡上膈注心中，故煩，上焦主納，故不能食也。胃脘阻隔，故食不下。水氣隨經下流，故身重難以行也。中焦之汁，流溢於腎而為精，奉心化赤而為血，血之液為汗。此論風傷腎臟之精，末論不能奉心化赤而為血，蓋此篇評論陽熱之邪，惟借陰精汗液以制勝，前論穀精之汗不能勝邪者死。此言腎臟之精為風邪所傷，而又不得心氣下通以化赤，是風邪亦不得從汗解矣。再按榮氣之道，納穀為寶，穀入於胃，乃傳之肺，流溢於中，布散於外，專精者榮於經隧，常榮無已。是血乃中焦水穀之汁，而行於經脈，滲於皮膚，有二道焉。夫中焦受氣取汁，變化而赤，此專精而行於經隧之血也。流溢於中，布散於外者，是流溢於胞中，布散於皮膚之血也。胞脈屬心，得心氣下通而為血，衝脈任脈皆起於胞中，上循腹裏為經絡之海，其浮而外者，循腹右上行，會於咽喉，別而絡脣口，血氣盛則充膚熱肉，血獨盛則淡滲皮膚，生毫毛，男子至唇口而長髭鬚，女子至胷中而下為月事，是血之液為汗者，乃滲於皮膚之血，非經脈之血也，故舉女子之月事，以申明之。氣上迫肺者，真氣上逆，口苦舌乾，驚則欬甚，是心氣上炎而不下通也。倪衝之曰：勞風法在肺下，謂水氣追於肺下，所出之涕，乃是肺液，非腎臟之水也。蓋肺乃水之生原，腎氣反逆則水源凝聚於上矣。今正偃追肺，亦係胃氣上乘，而非腎臟之水，即目下微腫，亦屬水邪在腹，而腫見於目下。當知腎虛水泛，止至於腹耳。又曰：按經旨水邪止乘於胃，其薄脾干肺迫心，乃胃氣之轉乘，非水邪直至於心下，蓋腎者胃之關也，水出於關則邪留在胃，故曰病本於胃。】

# 逆調
★ 素問·逆調論篇第三十四
【`馬蒔`曰：內論諸證，或陰陽偏勝，或營衛俱虛，或臥行喘息，皆逆調使然，故名篇。】
【`張志聰`曰：調，和也，順也。言人之陰陽水火，營衛氣血，表裏上下，皆當和調，逆調則為病矣。】

黃帝問曰：人身非常溫也，非常熱也，為之熱而煩滿者，何也？
岐伯對曰：陰氣少而陽氣勝，故熱而煩滿也。 【 為，去聲。】
【`馬蒔`曰：此言病有熱而煩滿者，以其陰氣少而陽氣多也。陰氣者，諸陰經之氣及營氣也。陽氣者，諸陽經之氣及衛氣也。人身有非常之溫，有非常之熱，為之極熱而煩躁脹滿者，是乃陰氣衰少，陽氣太勝故然耳。據第三節而較之，則此節當為內傷耳。】
【`張志聰`曰：此論上下陰陽之不和也。非常溫者，謂非常有溫熱之病在表也。非常熱者，謂非常有五臟之熱在裏也。為之者，乃陽熱之氣為之也。火為陽而居上，水為陰而居下，陰氣少而陽氣勝，故熱而煩滿於上也。】

帝曰：人身非衣寒也，中非有寒氣也，寒從中生者何？
岐伯曰：是人多痹氣也。陽氣少，陰氣多，故身寒如從水中出。
【`王冰`曰：言不知誰為元主邪，然總由形氣陰陽之為，是非衣寒而中有寒也。】
【`馬蒔`曰：此言病有寒從中生者，以其陽氣少而陰氣多也。人身非衣服之本寒，非寒氣之在中，而身寒從中生者，是人必多痹氣也。陽氣少而陰氣多，故身寒如從水中出也。陰氣陽氣，與上節同。】
【`張志聰`曰：身非衣寒，表無寒也。中非有寒氣，裏無寒也。寒從中生者，謂寒從陰中而生也。痹氣者，氣閉也。陽氣少而陰氣多者，因是人多痹氣故也。病在陰者名曰痹，寒濕之氣閉於裏陰，則火熱不得下交於陰，而陰氣盛，陰氣盛則陽氣少，而陰寒之氣過多，故身寒如從水中出，蓋熱出於陽火故煩，寒出於陰水，故如從水中出，此上下水火陰陽之不和也。】

帝曰：人有四肢熱，逢風寒如炙如火者，何也？
岐伯曰：是人者，陰氣虛，陽氣盛。四肢者陽也，兩陽相得而陰氣虛少，少水不能滅盛火，而陽獨治，獨治者不能生長也，獨勝而止耳。逢風而如炙如火者，是人當肉爍也。
【`王冰`曰：水為陰，火為陽。今陽氣有餘，陰氣不足，故云少水不能滅盛火也。治者，王也。勝者，盛也，故云獨勝而止。爍，言消也，言久久此人當肉消削也。】
【`馬蒔`曰：此言病者有四肢熱，遇風寒而愈熱者，亦以陰氣虛而陽氣盛也。四肢者屬陽，風亦屬陽，一逢風寒，兩陽相得，況陰氣衰少，則水少不能滅盛火，而一身之陽氣獨王，獨王則不能生水，唯陽氣獨勝而止，是以遇風寒而如炙於火，如火之熱，且人有是病者，久則其肉必當消爍也。】
【`張志聰`曰：此論表裏陰陽之不和也。四肢為諸陽主氣，四肢熱者，陽熱之氣在表也。逢風寒而如炙如火者，邪正相搏，因表陽之熱而熱更盛極也。陰陽虛者，裏陰之氣虛也。陽氣盛者，表陽之氣盛也。陽受氣於四肢，陰受氣於五臟，四肢者陽明之所主也。兩陽陽明也，兩陽合明，故曰陽明，相得者，自相得而為熱也。陰氣少者，少陰之氣少也。少水者，津液少也。津液少而不能還入胃中，則火盛而不能滅矣。夫腎主藏精，陽明之所生也。腎之精氣，復上與陽明相合，戊癸合而化火，火氣盛則陰氣虛少，而陽獨治矣。然獨陽不生，謂不能再生長，其陽熱惟此獨勝而止矣。是以能滅盛火者，即是陰陽和調也。夫陽明之氣主於四肢，而又所主肌肉，蓋二陽之氣在於皮膚肌腠之間，而又逢風熱之陽邪，邪正相搏，則火熱熾而銷爍其肌肉矣。】

帝曰：人有身寒，湯火不能熱，厚衣不能溫，然不凍慄，是為何病？
岐伯曰：是人者，素腎氣勝，以水為事，太陽氣衰，腎脂枯不長，一水不能勝兩火。腎者水也，而生於骨，腎不生則髓不能滿，故寒甚至骨也。所以不能凍慄者，肝一陽也，心二陽也，腎孤臟也，一水不能勝二火，故不能凍慄，病名曰**骨痹**，是人當攣節也。 【 長，上聲。】
【`王冰`曰：以水為事，言盛欲也。腎不生則髓不滿，髓不滿則筋乾縮，故節拘攣。】
【`馬蒔`曰：此言病有極寒者，固以腎水之至衰，而不知凍慄者，又以肝心之有火也。人有身極寒者，湯火不能熱之，厚衣不能溫之，而不至凍慄者，何也？正以是人者，平素腎氣頗勝，恃其勝而專以水為事，縱慾忘返，故足太陽膀胱之氣衰少，足少陰腎經之脂枯，況腎經止有一水，而肝心共有二火，一水不能勝二火，火盛則水益衰，所以腎水不能生骨，骨不能生髓而寒甚至骨，自非湯火厚衣之所能熱也。其所以極寒者，信由於此。然所以不凍慄者，亦以肝固一陽也，內有足少陽之火，心則二陽也，心有君火，而心包絡中又有手少陽三焦經之相火，一水不能勝此肝心之二火，故不至凍慄耳。且此病又曰骨痹，是人當有骨節拘攣之證也，豈特身寒而已哉？】
【`張志聰`曰：身寒而湯火不能熱，厚衣不能溫者，太陽氣衰而寒在表也。不凍慄者，二陽火熱之在裏也。腎氣勝者，腎水之氣勝也。以水為事者，膀胱之水勝也，謂其人水寒之氣偏勝，水寒偏勝則太陽氣衰，太陽氣衰則孤陰不長矣。水，精水也，腎臟之精枯不長，而膀胱之一水不能勝二火矣。夫腎生骨髓，髓生肝，腎脂不生則髓不能滿於骨，是以寒至骨也。此兼論陰陽水火互相生長之道也。肝者，一陽初生之木火也。心者地二所生之君火也。腎為牝臟，孤臟也，孤臟之陰，借太陽標本以合化，太陽氣衰則孤陰不長矣。膀胱之津液，不能勝二火，故其人不能凍慄者，二陽之火熱在內也。病名曰骨痹，病在髓枯而骨痛也，故其人當骨節拘攣。此論表裏陰陽之不調也。】

帝曰：人之肉苛者，雖近衣絮，猶尚苛也，是謂何疾？
岐伯曰：榮氣虛，衛氣實也。榮氣虛則不仁，衛氣虛則不用，榮衛俱虛則不仁且不用，肉如故也。人身與志不相有曰死。
【`王冰`曰：苛謂𤸷重，身用志不應，志為身不親，兩者似不相有也。】
【`馬蒔`曰：此言人之肉苛者，以其榮衛俱虛，身志不應，其死必也。苛即不仁不用也。不仁者，不知寒熱痛癢也。不用者，不能舉也，言有肉苛者，非不近衣絮也，而其苛自若，正以榮氣者陰氣也，運於內，為陽之守，故其氣虛，衛氣者，陽氣也，運於外，為陰之使，故其氣實。[太陰陽明]論曰：陽者天氣也，主外，陰者地氣也，主內，故陽道實，陰道虛，此即本節虛實二句之義，指大凡榮衛二氣之義論之，非就肉苛者一人而言也。惟此肉苛者，榮氣虛則榮不能生血，而血無以充其形，故不仁；衛氣虛則衛不能溫分肉，充皮膚，肥腠理，司開闔，故不用。不仁且不用，肉甚𤸷重，其肉未必有減於昔也。且其身用而志不內應，志為而身不外隨，兩者若不相有然，故曰死。】
【`張志聰`曰：此論榮衛之氣不和也。苛，虐也，謂雖近衣絮，而苛虐如故也。虛實者，不和也，言榮氣不得衛氣之和，則榮氣虛，衛氣不與榮氣相和，則衛氣實也。蓋陽道常實，故曰實，然則過猶不及也。榮衛不和，則兩者皆虛矣。榮衛兩虛者，不仁且不用，不仁不用而肉苛如故者，不和而致虛也。人身者，榮衛之所循行也，志者，五臟之神志也。[本臟]篇曰：經脈者，所以行氣血而榮陰陽，濡筋骨，利關節者也。衛氣者，所以溫分肉，充皮膚，肥腠理，司關闔者也。志意者，所以御精神，收魂魄，適寒溫，和喜怒者也。故氣血和則經脈流行，榮復陰陽，筋骨勁強，關節清利矣。衛氣和則分肉解利，皮膚調柔，腠理緻密矣。志意和則精神專直，魂魄不散，悔怒不起，五臟不受邪矣。寒溫和則六腑化穀，經脈通利，肢節得安矣。此人之平常也。是三者之所當和調者也。如三者皆相失而不相有，則氣血不行，魂魄離散而死矣。此言榮氣當與衛氣和調，榮衛之氣又當與神志和調者也。】

帝曰：人有逆氣，不得臥而息有音者，有不得臥而息無音者，有起居如故而息有音者，有得臥行而喘者，有不得臥不能行而喘者，有不得臥臥而喘者，皆何臟使然？願聞其故。
岐伯曰：不得臥而息有音者，是陽明之逆也。足三陽者下行，今逆而上行，故息有音也。陽明者胃脈也，胃者六腑之海，其氣亦下行，陽明逆不得從其道，故不得臥也。《下經》曰：胃不和則臥不安，此之謂也。夫起居如故而息有音者，此肺之絡脈逆也。絡脈不得隨經上下，故留經而不行。絡脈之病人也微，故起居如故而息有音也。夫不得臥臥則喘者，是水氣之客也。夫水者循津液而流也，腎者水臟，主津液，主臥與喘也。
帝曰：善。
【`王冰`曰：六腑之海，水穀海也。《下經》，上古經也。尋經所解之旨，不得臥而息無音，有得臥行而喘，有不得臥不能行而喘，此三義悉闕而未論，亦古之脫簡也。】
【`馬蒔`曰：此言人有逆氣諸證，有關於胃者，有關於肺者，有關於腎者之不同也。言人有不得臥者，是不能安臥也，而鼻息呼吸，喉間有音，此其故何也？乃胃病也。胃者，足陽明也，凡足之三陽，其脈自頭走足，今足陽明之氣逆而上行，故息有音也。陽明者，胃脈也，胃者六腑之海，其氣亦下行，今陽明逆不得從其道，故不得臥也。正《下經》所謂胃不和則臥不安也。人有或臥或行，起居如故，而其息有音者，何也？乃肺病也。肺之絡脈逆也。絡脈者，列缺為絡穴，其氣旁行於手陽明經，今絡脈不得隨經上下，故留於本經，而不能行之別經，然絡脈之病人也微，故起居如故，而息有音也。人有不得安臥，而臥則必喘者，何也？是腎病也，乃水氣之所客也。水循津液而流，故水客則臥不安，縱臥則喘，正以腎者乃水臟也，主津液，今腎經客水，宜乎其臥則喘也。夫帝之所問者六，而伯之所答者三，有脫簡耳。愚今以意推之，其所謂不得臥而息無音者，是胃不和而其氣不甚逆也。有得臥得行而喘者，是胃不病而肺腎病也。肺、主氣，故肺病則喘，腎主骨，故行則骨勞亦喘也。有不得臥不能行而喘者，是胃腎肺病也。行臥皆難，喘則甚於有音，此傷之甚者。】
【`張志聰`曰：此論經氣上下之不調也。經氣生於臟腑，故曰何臟使然。息有音者，呼吸有聲，氣逆之所致也。足之三陽，從頭走足，故三陽者下行，今反逆而上，以致呼吸之有音也。十二經脈，皆足陽明胃腑之所生，胃氣上注於肺，以司呼吸，下注於腎，以資十二經脈，故曰陽明者胃脈也。言胃者，水穀血氣之海也。胃之所出血氣者，從大絡而上注於肺，從胃脈而下注足少陰也。如陽明逆不得從其道，則為不得臥而息有音。手太陰逆則為起居如故而息有音，足少陰逆則為不得臥而喘也。此論經脈呼吸之逆調也。下經者，即下文之所謂不得臥臥則喘者，是水氣之客也。蓋陽明之津液，隨氣而下注於腎，如陽明逆不得從其道，而腎之水氣反上客於陽明，是以胃不和而臥不安也。肺主呼吸，肺之絡脈逆，故呼吸不利而息有音也。夫脈之循於裏曰經，浮而外者為絡，外內上下，經絡相貫，循環無端，絡脈逆則氣留於經而不行於絡矣。絡脈浮於皮膚之間，其病輕微，故止息有音而起居如故也。夫津液者，水穀之所生，腎者胃之關也。胃之水液，從關而下入於腎者順也，如陽明逆不得從其道，而下入於腎，則腎之水氣，反循津液之道路，而上乘於胃矣，是以胃不和而臥不安也。故曰，腎者水臟，主藏津液，又主臥與喘也。夫手太陰足少陰陽明，主血氣生始之根原，經脈呼吸之道路，人之一身，總不外乎水火陰陽，榮衛氣血，是以上論水火陰陽之寒熱，後論呼吸經脈之逆調也。楊君立問曰：帝問有不得臥而息無音者，有得臥行而喘者，有不得臥不能行而喘者，岐伯皆未詳答，後人有言簡脫者，有增補其文者，是耶非耶？曰：此節專論氣之呼吸，脈之順逆，蓋經脈者，所以行氣血而榮陰陽，濡筋骨，利關節者也。是以三陽之脈上行，則氣逆而為息有音，如三陽之脈順行而下止，陽明不得從其道，是當不得臥而息無音矣。如病在經脈，則陰陽不和而不得臥，筋骨不利而不能行，今病在絡脈故止息有音而起居如故也。聖人立言，渾然櫽括，或言在意中，或意居言表也。】

# 瘧
★ 素問·瘧論篇第三十五
【`馬蒔`曰：瘧，凌虐之義，故名篇，當與《靈樞》[歲露]篇第七十九參看。】

黃帝問曰：夫痎瘧皆生於風，其蓄作有時者，何也？
岐伯對曰：瘧之始發也，先起於毫毛，伸欠乃作，寒慄鼓頷，腰脊俱痛。寒去則內外皆熱，頭痛如破，渴欲冷飲。
帝曰：何氣使然？願聞其道。
岐伯曰：陰陽上下交爭，虛實更作，陰陽相移也。陽並於陰則陰實而陽虛，陽明虛則寒慄鼓頷也，巨陽虛則腰背頭項痛，三陽俱虛則陰氣勝，陰氣勝則骨寒而痛，寒生於內，故中外皆寒。陽盛則外熱，陰虛則內熱。外內皆熱，則喘而渴，故欲冷飲也。此皆得之夏傷於暑，熱氣盛藏於皮膚之內，腸胃之外，此榮氣之所舍也。此令人汗空疏，腠理開，因得秋氣，汗出遇風，及得之以浴水，氣舍於皮膚之內，與衛氣並居。衛氣者，晝日行於陽，夜行於陰，此氣得陽而外出，得陰而內薄，內外相薄，是以日作。 【 痎，音皆。】
【`王冰`曰：痎，老也，又上也。慄謂戰慄，鼓謂振動。陽氣者下行極而上，陰氣者上行極而下，故曰陰陽上下交爭也。陽虛則外寒，陰虛則內熱，陽盛則外熱，陰盛則內寒，由此寒去熱生，則虛實更作，陰陽之氣相移易也。陽并於陰，言陽氣入於陰分也。陽明，胃脈也，胃之脈，自交承漿，卻分行循頤後下廉出大迎，其支別者，從大迎前下人迎，故氣不足則惡寒戰慄，而頤頷振動也。巨陽者，膀胱也，其脈從頭別下項，循肩骨內，挾脊，抵腰中，故氣不足則腰背頭項痛也。熱傷氣，故內外皆熱則喘而渴。腸胃之外，榮氣所主，故云榮氣所舍也。】
【`馬蒔`曰：此言瘧之始發所以寒，繼而所以熱，然所以成此疾者，以夏傷於暑，秋遇乎風，故隨衛氣之出入而一日而作也。痎瘧者，瘧之總稱也。不發之謂蓄，發時之謂作。呻為腎之聲，欠為腎之病。道猶路也。瘧之始發，一身毫毛先起，隨即呻欠交至，寒慄鼓頷，腰脊俱痛，可謂寒之極矣。及其寒稍過時，則內外皆熱，頭痛如破，渴欲冷飲，此乃瘧疾始終之大略也。陽病者上行極而下，陰病者下行極而上，是陰陽之上下交爭也。陽入之陰，則陽虛而陰實，陰出之陽，則陽實而陰虛，是陰陽之虛實更作也。或上或下，或出或入，皆陰陽之相移也。何也？瘧之始發也，陽入之陰，是陽并於陰也，當是之時，則內之陰氣實而外之陽氣虛矣。陽虛者，三陽虛也。以言陽明之虛，則寒慄而鼓頷。以言巨陽之虛，則腰背頭項皆痛，此皆經脈所行，此正下文所謂外無氣故寒也。觀二陽經則少陽經亦虛矣。三陽俱虛則氣并於內，內之陰氣勝，所以骨寒而痛，以寒之生於內也。外焉寒慄鼓頷，而內焉骨寒而痛，故中外皆寒矣。由是陰氣逆極，則復出之陽，陽與陰復并於外，則外之陽氣盛，而內之陰氣虛，陽盛則外熱，陰虛則內熱，內外皆熱，所以發喘而渴，必欲得冷飲以救之也。由此觀之，則瘧氣者陽并於陰則陰勝，陰並於陽則陽勝，陰勝則寒，陽勝則熱，此可知其陰陽之氣使然，亦可知其內外之氣相通也。然所以致此疾者，始於夏之暑，發於秋之風寒，而由衛氣以為之出入耳。此皆得之夏傷於暑，熱氣盛藏於皮膚之內，腸胃之外，彼榮氣在內，為陽之守者，乃陰氣也，此暑伏於陰氣之中，特未之發焉耳。至於人之汗空疏腠理開，因得秋氣，汗出遇風，又浴之以水，則此風水之氣，亦舍於皮膚之內，又與衛氣并居，下文所謂秋傷於風則病成者是也。夫暑熱伏於榮，而風寒居於衛，榮專在內，無自而發，衛行於外，二邪隨之以出入焉。故衛氣者，晝行於足手六陽經二十五度，此邪氣者得陽而外出，瘧之所以發也。夜行于足手六陰經二十五度，此邪氣者得陰而內入，瘧之所以蓄也。內外相薄，隨衛而行，是以一日一作也。病之始末，蓋至是而備矣。然玩下文語意，則此當為先寒而後熱之寒瘧歟。】
【`張志聰`曰：吳崐云，夜病者為痎，晝病者為瘧，蓄病息邪伏也。衛氣同邪氣將入於陰表氣虛，故先起於毫毛伸欠也。邪正陰陽之氣，上下出入，故交爭於上下。病并於陰，則陰實而陽虛，并於陽，則陽實而陰虛。是虛實更作，陰陽寒熱相移，然邪與衛氣內薄，則三陽之氣同并於陰矣。并於陰，則陰實於內而陽虛於外。陽明之氣主肌肉，而經脈交於頷下，是以寒慄鼓頷。太陽之氣主表，而上升於頭，其經脈上會於腦，出於項下，循背膂，故腰背頭項俱痛也。陽虛於外則陰勝於裏，經云：二陰主裏，是以骨寒而痛，而寒生於內也。陰氣逆極則復出之陽，并於陽則陰虛而陽盛，陽盛則外熱，陰虛則內熱，外內皆熱，是以喘渴而欲冷飲也。其所以不列少陽之形證者，以太陽為開，陽明為闔，少陽為樞，而開之能開，闔之能闔，樞轉之也。設舍樞則無開闔矣，離開闔無從覓樞矣。故開闔既陷，樞機豈能獨留？倘中見樞象，即為開闔兩持，所以持則俱持，陷則俱陷也。夫榮氣之舍暑，以夏氣通於心，心主榮血故也。經云：以奉生身者，莫貴於經隧。故不注之經而溜之舍也。含即經隧所歷之界分，每有界分，必有其舍，如行人之有傳舍也。夫暑令人汗空疏，腠理開者，以暑性暄發，致腠理但開不能旋闔耳。不即病者，時值夏出之從內而外，衛氣仗此，猶可捍御，因遇秋風，機衡已轉自外而內矣。其留舍之暑，令汗空疏腠理開，風遂乘之以入，或得之以沐浴，水氣舍於皮膚之內，與衛氣并居。衛氣者，晝日行於陽，夜行於陰，風與水氣亦得陽隨衛而外出，得陰隨衛而內薄，內外相薄，是以日作也。】
【`倪衝之`曰：天之暑熱，與君火之氣相合，心主榮血，故邪藏於榮舍。衛氣者，陽明之悍氣也。風木寒水，乘侮士氣，故風水之邪，與衛氣並居。`莫子晉`問曰：衛氣日行於陽，奚先入於陰而致寒慄伸欠也？曰：邪得陰而內入，得陽而外出，邪氣與衛氣并居，故同邪內陷，非衛氣之行於陰也。夫內為陰，外為陽，邪留於形身之外，與衛應乃作，衛氣日行於陽，故發作於日也。】

帝曰：其間日而作者，何也？
岐伯曰：其氣之舍深，內薄於陰，陽氣獨發，陰邪內著，陰與陽爭不得出，是以間日而作也。 【 間，去聲。】
【`王冰`曰：間日謂隔日，不與衛氣相逢會，故隔日發也。】
【`馬蒔`曰：此言瘧之所以間日而作也。言間日而作者，由於邪氣之舍深，內薄於榮氣間，與夫五臟之橫連募原，其道遠，其氣深，其行遲，彼衛氣每日獨發於外，而此陰邪附著於內，獨發者其行速，而內著者其發難，陰邪方與衛氣相拒而爭，不能與衛氣俱行而不得皆出也，是以間日而作耳。】
【`張志聰`曰：言邪氣舍深，內薄於裏陰之分，陽氣獨發於外，裏陰之邪，留著於內，陰邪與陽氣交爭而不得皆出於外，是以間日而作也。按此節經文與薄於五臟募原之因不同。】

帝曰：善。其作日晏與其日早者，何氣使然？
岐伯曰：邪氣客於風府，循膂而下，衛氣一日一夜，大會於風府，其明日日下一節，故其作也晏，此先客於脊背也。每至於風府則腠理開，腠理開則邪氣入，邪氣入則病作，以此日作稍益晏也。其出於風府，日下一節，二十五日下至骶骨，二十六日入於脊，內注於伏膂之脈，其氣上行九日，出於缺盆之中，其氣日高，故作日益早也。
【`王冰`曰：風府，穴名，在項上入髮際，同身寸之二寸，大筋內宛宛中也。膂謂脊兩旁，節謂脊骨之節。然邪氣遠則逢會遲，故發暮也。肺者缺盆為之道，陰氣之行速，故其氣上行九日，則出於缺盆之中。】
【`馬蒔`曰：此承第一節言瘧發有日遲者，以其邪之入者日下，而其後漸至於早者，以其邪之出者日高也。帝問瘧有始發日遲一日，而後至日早一日者，何氣使然？伯言風寒等邪，初客於風府，即督脈經穴也。自項脊循膂下行，衛氣一日一夜，則五十度已畢，而明旦復出於足太陽膀胱經之晴明穴，上至於項，轉行後項，大會於督脈之風府穴。大凡人之項骨有三椎，而三椎以下，乃是大椎，以下至尾骶骨，有二十一節，共為二十四節，其明日日下一節，故其作也晏矣。蓋此邪先客於脊背也。衛氣每至於風府，則腠理開而邪氣入，邪氣入而病成，不與衛氣相逢，則不先衛氣而出，以此日作稍逞也。及其出之於風府也，始時入於風府，連下項骨三椎，日下一節，至二十五日下至骶骨，則二十六日乃入於脊，內注於伏膂之脈，即膂筋之間，蓋督脈循腰內後廉貫脊屬腎，其直行者，從腎上貫肝鬲入肺中，以其貫脊循膂伏行，故謂之伏膂之脈也。由是循伏膂之脈，而上行約有九日，此邪上行缺盆之中，即陽明胃經穴也。在前頷下橫骨陷中，其氣日高。故瘧之作也，隨衛氣而出者，較之於前而日早耳。】
【`張志聰`曰：此言邪從風府而客於脊背之間者，發作有早晏也。衛氣一日一夜，行陰陽五十度，而大會於風府，其明日日下一節，故其作也晏，此邪先客於脊背，而與衛氣相遇故也。蓋衛氣每至於風府，則腠理開，開則客於脊背之邪，還入風府，而與衛氣相遇，則病作。其衛氣出於風府，日下一節，則上會於風府也稍晏，故病作稍晏。二十一日下至骶骨，則上會於風府也益晏，故病作益晏也。伏膂，伏衝膂筋也，衛氣外循督脈而下，內循衝脈而上，其氣上行九日，出於缺盆，其氣日高，則會於風府也日早，故作日益早也。】

其間日發者，由邪氣內薄於五臟橫連募原也。其道遠，其氣深，其行遲，不能與衛氣俱行，不得皆出，故間日乃作也。
【`王冰`曰：募原，謂鬲募之原系。】
【`馬蒔`曰：此承第二節言瘧之間日而作者，而又重明之也。】
【`張志聰`曰：募原者，橫連臟腑之膏膜，即《金匱》所謂皮膚臟腑之文理，乃衛氣遊行之腠理也，不得與衛氣皆出，故間日也。】

帝曰：夫子言衛氣每至於風府，腠理乃發，發則邪氣入，入則病作。今衛氣日下一節，其氣之發也，不當風府，其日作者奈何？
岐伯曰：此邪氣客於頭項循膂而下者也。故虛實不同，邪中異所，則不得當其風府也。故邪中於頭項者，氣至頭項而病；中於背者，氣至背而病；中於腰脊者，氣至腰脊而病；中於手足者，氣至手足而病。衛氣之所在，與邪氣相合則病作。故風無常府，衛氣之所發，必開其腠理。邪氣之所合，則其府也。 【 中去聲。】
【`王冰`曰：衛氣之所在，與邪氣相合，則病者虛實不同，邪中異所。衛邪相合，病則發焉，不必悉當風府而發作也。】
【`馬蒔`曰：此亦承第一節而言瘧有日作者，乃邪氣因衛氣而出，而有等邪中異所，則其所發亦隨衛氣之所出也。帝言衛氣每至於風府，則腠理乃開，開則邪氣乃入，入則病作。夫曰衛氣至風府，而邪氣反入，此乃衛氣之虛者也。今邪氣與衛氣，日下一節，則邪氣所發，去風府已遠，不必盡留於風府，乃因衛氣之每日大會於風府，而其瘧日作者，何也？伯言邪氣者，必客於頭項之風府，循膂而下，如第三節之所言也。然衛氣所行之分肉，有虛實不同，故邪之所中者，亦隨虛而異其處，不必盡當於風府而入也。是以邪中於頭項者，邪氣至頭項而病，中於背者，邪氣至於背而病；中於腰脊者，邪氣至腰脊而病；中於手足者，邪氣至手足而病。衛氣所在之分肉，與邪氣相合則病發。故風之所感無常所，則無常府。府者，凡物之所聚，皆可以言府也，非風府之府也。衛氣之所發，必開其腠理，邪氣乘虛而合之，或頭項，或背，或腰脊，或手足，皆府也。此皆不由風府而入者，則邪氣亦不盡出入於風府，故隨衛氣而發也如此。】
【`張志聰`曰：帝間邪有不從風府而入，其病亦以日作者，何也？客於頭項者，謂客於風府也。伯言邪入於風府，循膂而下，留其處者，有虛實之不同，若邪中異所，則無有早晏矣。虛實者，早晏也，言衛氣虛而日下，則其發日晏，衛氣實而日上，則其發日早，此邪從風府而留於脊膂之間者也。若邪中異所，則不得當其風府矣。如邪中於頭項，衛氣行至頭項而病作，中於腰背手足，邪即舍於腰背手足之間，衛氣行至腰背，與腰背所舍之邪，相遇而病作，衛氣行至手足，與手足所舍之邪，相遇而病作。此或發於早者每日早發，或發於晏者每日晏發，非若客於風府之邪，日晏而日早也。衛氣之所在者，謂衛氣行至邪氣所在之處，與邪相合而病作，故風邪或中於頭項，或中於腰背手足，無有常處，非定客於風府也。夫衛氣之行，至於所在之處而發，必開其腠理，腠理開然後邪正相合，邪與衛合之處，即其府也。`張兆璜`曰：風府循督脈而下至脊內，循衝脈而上，乃衛氣之隧道，故邪留於此內者，遇衛氣之日上日下，而病有早晏之分。】

帝曰：善。夫風之與瘧也，相似同類，而風獨常在，瘧得有時而休者，何也？
岐伯曰：風氣留其處，故常在；瘧氣隨經絡，沉以內薄，故衛氣應乃作。
【`王冰`曰：風瘧皆有盛衰，故云相似同類。】
【`馬蒔`曰：此言風證無時而休，瘧證有時而休，皆各有其由也。帝問風證之之所感者，風也，瘧證之所感者，有暑有寒亦有風也。本相似同類，而風證常在，無時休止，瘧則有時而作，有時而休者，何也？伯言風氣客於其處，則亦常留其處，故常在而無作止之時，惟瘧氣則隨經絡而入，日沉而依薄於內，如上文日下一節，舍於榮氣，舍於五臟橫連募原之謂，故必因衛氣之出，而邪氣乃作也。】
【`張志聰`曰：夫痎瘧皆生於風，然病風者常在其處，病瘧者休作有時，何也？風邪則傷衛，故病風者，留於肌腠筋骨之間而不移。瘧氣舍於榮故隨經絡以內薄，與衛氣相應乃作也。】

帝曰：瘧先寒而後熱者，何也？
岐伯曰：夏傷於大暑，其汗大出，腠理開發，因遇夏氣淒滄之水寒，藏於腠理皮膚之中，秋傷於風則病成矣。夫寒者陰氣也，風者陽氣也。先傷於寒而後傷於風，故先寒而後熱也。病以時作，名曰**寒瘧**。
帝曰：先熱而後寒者，何也？
岐伯曰：此先傷於風而後傷於寒，故先熱而後寒也。亦以時作，名曰**溫瘧**。其但熱而不寒者，陰氣先絕，陽氣獨發，則少氣煩寃，手足熱而欲嘔，名曰**癉瘧**。 【 癉。音丹。】
【`王冰`曰：暑為陽氣，中風者，陽氣受之，故秋傷於風則病成矣。露形冒力，則風寒傷之，以其先熱，故謂之溫。癉，熱也，極熱為之也。】
【`馬蒔`曰：此言瘧有寒瘧、溫瘧、癉瘧之殊也。夏時傷於大暑矣，其汗有大出，時腠理開發，因遇夏氣淒滄之小寒，藏於腠理皮膚之中，猶未遽發瘧也，至秋傷於風則瘧成矣。但其作時，則先寒而後熱耳，正以寒氣屬陰，風氣屬陽，今小寒重感於夏，而風氣又感於秋，則先感陰氣，後感陽氣，此所以先寒而後熱也。然其病雖曰夏傷於暑，而感暑之後，感其小寒，又先於感風，則寒氣以為之病機，名曰寒瘧。有等先傷於風，而後傷於寒，則先感陽氣，後感陰氣，所以先熱而後寒也，此則風氣以為之病機，名曰溫瘧。又有但熱而不寒者，肺氣者，陰氣也，肺氣熱盛於身，厥逆上衝，乃陰氣阻絕也，因有所用力，腠理開，風寒舍於皮膚分肉之間，則陽氣盛而獨發，所以但熱而不寒也。其證少氣者，氣虛也；煩寃者，裏熱也；欲嘔者，胃熱而不和也。表裏俱熱，名曰癉瘧。蓋凡病熱者，皆可名為癉也。據後第十四節之義，則知陰氣為肺氣，而陽氣為風氣，心肺先熱，而又有風氣之熱，所以為癉瘧也。此證也，亦必發之於秋者歟？】
【`張志聰`曰：風寒曰淒，水寒曰滄，蓋夏時暑熱溽蒸，腠理開發，或汗濕從風，或得之於沐浴，水寒藏於腠理皮膚之中，至秋時復傷於風，風寒兩感，是以寒熱之病成矣。按此節所論，先寒後熱，與上節不同，上節以夏傷之暑，藏於榮之所舍，秋受之風寒，與衛氣并居，蓋榮為陰，衛為陽，此氣得陰而內薄，得陽而外出，是以榮舍之邪，先行於陰而為寒，復行於陽而為熱。　此乃吾身中之陰陽寒熱也。此乃論夏受淒滄之水寒，秋傷於風之陽邪，是論天之陰陽寒熱也。天之陰邪，感吾身之陰寒，天之陽邪，感吾身之陽熱，是以先受之寒，先從陰而病寒，後受之風，復從陽而病熱，病以時作者，應時而作，無早晏也。若溫瘧則先傷於風，後傷於寒乃天之陰陽，病人身之陰陽，陰陽兩感，是以寒熱交作，雖有先後之感，與故病新病不同，學者亦宜體認。其者承上文而言，上文之所謂溫瘧者，邪氣藏於骨髓之中，骨髓者，腎臟之精氣所生，故久而不去，則與腎氣相合，是以溫瘧之病，氣藏於腎，其氣先從內而出之外也，從內出之外，故陽病極而復反入之陰。其但熱不寒者，邪氣藏於骨髓之中，而腎陰之氣，先與骨氣相絕，是外邪不及於裏陰，而獨發於陽也。熱傷氣，故少氣。心惡熱，故煩冤。手足為諸陽之本，故手足熱。經云：諸嘔吐酸，皆屬於熱。此溫瘧之不復寒者，名曰癉瘧。癉，單也，謂單發於陽而病熱也。】
【`張志聰`曰：陽熱為有餘，陰寒為不足，經言引《靈樞》[順逆](逆順)篇而言勿刺，謂當此之時，邪病甚而正氣逆，故未可刺也。蓋以寒熱始盛之時，乃陰陽之氣交并，正氣錯亂未分，故未可刺也。夫瘧之始發，熱為陽實而有餘，寒為無氣而不足，所謂有餘不足者，陽氣邪氣也。夫并於陽則陽勝，并於陰則陰勝，陰勝則寒，陽勝則熱，蓋前論陽氣虛實之寒熱，此論陰陽盛并之寒熱，皆屬陰陽未和，而邪氣方盛，俱未可刺，而在天陰陽之邪而為寒熱也，則又不同。風者陽邪也，寒者陰邪也，風寒之氣，變幻不常，如病風而為熱極，則陰邪之寒氣復至，病寒而為寒極，則風邪之陽熱復至，當知寒熱虛實之有三因也。凡此皆陰陽交并，正氣未分，邪氣方盛，故未可刺也。蓋邪氣之發，如火之烈，如風雨之不可當，故經言方其盛時而取之，必毀傷其正氣，因其衰也，事必大昌，此之謂也。邪氣未發則正氣未亂，因而謂之真氣得安，邪氣乃去，所謂治未病也。若待其已發，雖良工弗能為，為其氣逆故也。上論治其已衰，此先治其未發。倪衝之曰：如火之熱。陽熱盛也，如風雨不可當，陰寒盛也。】

帝曰：善。攻之奈何？早晏何如？
岐伯曰：瘧之且發也，陰陽之且移也，必從四末始也。陽已傷，陰從之，故先其時，堅束其處，令邪氣不得入，陰氣不得出，審候見之，在孫絡盛堅而血者皆取之，此真往而未得并者也。
【`王冰`曰：堅束其處，言牢縛四肢，令氣各在其處，則邪所居處，必自見之，既見之，則刺出其血爾。】
【`馬蒔`曰：此承上文而言瘧氣未發之時，當有治之之法也。言瘧本可攻，攻之宜早，方瘧之將發，陰陽將移，必從四末而始。四末者，手足之指也。四末為十二經井榮俞經合之所行，故陰陽相移，必從此始。如手大指屬手太陰肺經，次指屬手陽明大腸經，肺經行於大腸，一陽一陰為之表裏，故陽已為邪所行而傷，陰必從之而行，必先於未移之時，堅束其四肢之處，使邪氣在此經者，不得入於彼，內之陰氣不得出於外，又必細審詳候，見其邪在孫絡，至盛且堅者，皆刺出其血，此則真氣自往，而邪未得并，所以堅束刺血之法，皆有可行者如此。】
【`張志聰`曰：早者謂病之未發，晏者謂病之已衰，此申明治未病之法也。且足之井榮而更移也。如病在陽而陽已傷，則陰經將從而受之，故當先其未發者未定之辭，言瘧之將發，陰陽之將移，必從四末始。蓋三陰三陽之氣，從手之時，堅束其四末，令邪在此經者，不得入於彼經，彼經之經氣，不得出而并於此經，審其證而候其脈，見其孫絡盛堅而血者，皆取而去之，此陰陽真氣，往來和平，而未得交并者也。`倪仲宣`曰：瘧氣舍於皮膚肌腠之間，故病見於孫絡。】

帝曰：瘧不發，其應何如？
岐伯曰：瘧氣者必更盛更虛，當氣之所在也。病在陽則熱而脈躁，在陰則寒而脈靜，極則陰陽俱衰，衛氣相離，故病乃休，衛氣集則復病也。
【`王冰`曰：陰靜陽躁，故脈亦隨之相薄至極。物極則反，故極則陰陽俱衰。】
【`馬蒔`曰：此言瘧未發時之所驗，以衛氣離而病得休也。帝問瘧不發時，其應何如？應者，驗也。伯言瘧氣之發，必更盛更虛，陽入之陰，則陰盛而陽虛，陰出之陽，則陽盛而陰虛。當瘧氣之所在，在陽經盛則身熱而脈躁，在陰經盛則身寒而脈靜，極則陰陽俱衰，寒熱皆已，始焉隨衛氣而出者，至此與衛氣相離而休矣。其可驗者如此。必待衛氣再集，則此瘧復發耳。視此未發之驗，大有不同者矣。】
【`張志聰`曰：瘧氣者，有陰陽更并之盛虛，皆當氣之所在也。欲知脈與病之相應，但審證之寒熱，脈之躁靜，則知病之在陰在陽也。而陰陽之所以更盛更虛者，衛氣行之也。衛氣者，行陰而行陽者也，是以衛氣相離，其病得休，衛氣集則復病也。】

帝曰：時有間二日或至數日發，或渴或不渴，其故何也？
岐伯曰：其間日者，邪氣與衛氣客於六腑，而有時相失，不能相得，故休數日乃作也。瘧者，陰陽更勝也，或甚或不甚，故或渴或不渴。 【 間，去聲。】
【`王冰`曰：氣不相會，故數日不能發也。陽勝陰甚則渴，陽勝陰不甚則不渴。勝，謂強盛於彼之氣也。】
【`馬蒔`曰：此言瘧有間二日而發，有數日而發，有發時必渴，有發時不渴，皆各有其由也。瘧之相間而發者，正以邪氣之發，必隨衛氣而出，凡衛在六腑，而邪亦客於六腑，邪氣有時不與衛氣相值，故邪氣不隨衛氣而出也，所以有間二日，有間數日而發者耳。至於渴之有甚有不甚者，亦以瘧之為病，陰出之陽，則陽勝而熱甚，熱甚故渴也，陽入之陰，則陰勝而熱不甚，故不渴也。】
【`張志聰`曰：六腑者，謂六腑之募原也。六腑之募原者，連於腸胃之脂膜也。相失者，不與衛氣相遇也。蓋六腑之募原，其道更遠，氣有所不到，故有時相失，不能相得，其邪故或間二日或數日乃作也。陰陽更勝，而有甚與不甚，故陽熱盛則渴，或不甚則不渴矣。】
【`倪衝之`曰：藏之膜原而間日發者，乃胷中之膈膜，其道近六腑之膜原，更下而遠，故有間二日或至於數日也。】
【`張介賓`曰：按本經言瘧之間二日及數日發者，以邪氣深客於六腑之間，時與衛氣相失，其理甚明。丹溪以作於子午卯酉日者為少陰瘧，作於寅申巳亥日者為厥陰瘧，作於辰戊丑未日者為太陰瘧，此不過以六氣司天之義為言。然子午雖曰少陰，而卯酉則陽明矣；巳亥雖曰厥陰，而寅申則少陽矣；丑未雖曰太陰，而辰戌則太陽矣。如三日作者，猶可借此為言，若四五日者，又將何以辨之？殊屬牽強，倘按此施治，未必無誤，學者不可執以為訓。】

帝曰：論言夏傷於暑，秋必病瘧，今瘧不必應者，何者？
岐伯曰：此應四時者也。其病異形者，反四時也。其以秋病者寒甚，以冬病者寒不甚，以春病者惡風，以夏病者多汗。
【`王冰`曰：瘧不必應者，言不必皆然也。秋氣清涼，陽氣下降，熱藏肌肉，故寒甚也。冬氣嚴冽，陽氣伏藏，不與寒爭，故寒不甚。春氣溫和，陽氣外泄，肉腠開發，故惡於風，夏氣暑熱，津液充盈，外泄皮膚，故多汗也。】
【`馬蒔`曰：此言瘧有四時發者，其證不同，不止於秋時之病瘧也。[生氣通天]論[陰陽應象]大論，皆言夏傷於暑，秋必病瘧，則瘧必以秋而發也，而今不必應於秋者，何也？伯言四時皆有所應之瘧，其病異狀，正以四時各相反耳。】
【`張志聰`曰：夏傷於暑，秋必病瘧者，此應四時者也。應四時者，隨四時陰陽之氣，升降出入而為病也。其病異形者，反四時也，反四時者，非留蓄之邪，乃感四時之氣而為病也。秋時陽氣下降，天氣清涼，故感秋凉之氣而為病者寒甚。冬時陽氣伏藏於內，即受時行之寒，得陽氣以化熱，故寒不甚。春時陽氣始出，天氣尚寒，故惡風。夏時陽氣外泄腠理空疏，故多汗。此隨感四時之邪而即為病瘧也。】
【`倪衝之`曰：春傷於風，故惡風。夏傷於暑，故多汗。秋傷於濕，故寒甚。冬傷於寒，則為病熱故寒不甚。蓋言風寒暑濕之邪在四時，皆能病瘧也。】

帝曰：夫病溫瘧與寒瘧，而皆安舍，舍於何臟？
岐伯曰：溫瘧者得之冬中於風，寒氣藏於骨髓之中，至春則陽氣大發，邪氣不能自出，因遇大暑，腦髓爍，肌肉消，腠理發泄，或有所用力，邪氣與汗皆出。此病藏於腎，其氣先從內出之於外也。如是者，陰虛而陽盛，陽盛則熱矣。衰則氣復反入，入則陽虛，陽虛則寒矣。故先熱而後寒，名曰**溫瘧**。 【 涉、中，並去聲。】
【`王冰`曰：臟謂五神臟也。腎主於冬，冬主骨髓，腦為髓海，上下相應，厥熱上熏，故腦髓消爍，消爍則熱氣外薄，故肌肉減削，而病藏於腎也。陰虛謂腎臟氣虛，陽盛謂膀胱太陽氣盛。衰謂病衰退也。復反入，謂入腎陰脈中。】
【`馬蒔`曰：此詳溫瘧之義也。溫瘧得之冬中於風，其寒氣藏於骨髓之中，正以腎主骨也。至春氣大發，邪氣不能自出，因遇大暑，腦髓爍，肌肉消，腠理發泄，或有所用力，邪氣與汗皆出，蓋亦隨衛氣而出耳。此病始時，何所舍藏，實藏之於腎也。正以腎主於冬，冬時藏邪，由風府下行於伏膂之脈，故曰腎藏之也。又復上行出於缺盆之中，則從內而出之外矣。如是者，始而陰出之陽，則陰虛而陽盛，陽盛則熱矣。既而陽氣逆極，則氣復反入而陽虛，陽虛則寒矣。故先熱而後寒，病名溫瘧，則溫瘧之所舍者腎耳。若寒瘧之所舍藏，已見於第一節中。】
【`張志聰`曰：此復問前節溫瘧之病，因是以帝間溫瘧與寒瘧，病皆安舍，而伯止答其溫瘧焉。蓋寒瘧之因，已論悉於前矣。但前節以先傷於風，後傷於寒為溫瘧；此論先出於陽，後入於陰，為先熱後寒。一論在天陰陽之邪，一論形身中之陰陽出入。文義雖殊，而理則合一。臟真下於腎，腎藏骨髓之氣也。冬氣通於腎，故邪藏於骨髓之中，而內與腎氣相合。夫至春陽氣大發，而邪不能自出者，邪藏於骨髓之中，而氣行骨外故也。腦為精髓之海，腦髓爍者，暑氣盛而精髓爍熱也。肌肉消者，腠理開而肌肉消疏也。汗乃腎臟精髓之所化，或有所用力，則傷動其腎氣，是以所藏之邪，得與汗共并而出矣。夫骨氣與腎氣相合，故病氣藏於腎，其氣先從內出之外也。從內出外，則陰虛而陽盛，陽盛則熱矣。氣從內出之外，故病復反入之陰。`張兆璜`曰：故先熱而後寒者，名曰溫瘧；其但熱而不寒者，名曰癉瘧矣。故字宜著眼。】

帝曰：癉瘧何如？
岐伯曰：癉瘧者，肺素有熱，氣盛於身，厥逆上衝，中氣實而不外泄，因有所用力，腠理開，風寒舍於皮膚之內，分肉之間而發，發則陽氣盛，陽氣盛而不衰則病矣。其氣不及於陰，故但熱而不寒。氣內藏於心，而外舍於分肉之間，令人消爍脫肉，故命曰癉瘧。
帝曰：善。
【`馬蒔`曰：此詳言癉瘧之義也。肺經素有熱，氣盛於其身，以致氣逆上衝，其中氣頗實而不能外泄，因有所用力之時，腠理乃開，遂使風寒舍於皮膚之內，分肉之間，而熱病乃發。發則陽氣盛，陽氣盛而不衰，病之所以大熱也。與內陰分之氣，甚不相及，故止熱而不寒。此熱氣者，內藏於心肺，而外舍於分肉，令人消爍脫肉，病命曰癉瘧。由此觀之，則癉瘧之所舍者，肺與心耳。】
【`張志聰`曰：此復論癉瘧之有因於內熱者也。肺主周身之氣，肺素有熱，故氣盛於身，其氣厥逆上街，故不泄於外，而但實於中，此外內皆實者矣。氣止實於外則邪不能外侵，故因有所用力，腠理開而後邪舍於皮膚之內，中氣實則邪不能內入，故其氣不及於陰，而單發於陽也。心主血脈之氣，氣內藏於心者，謂邪藏於血脈之中，而氣內通於心也。內藏於血脈之裏，外舍於分肉之間，陽氣盛而無陰氣以和之，是以陽熱不衰，而令人消爍脫肉也。前節論外因之癉瘧，此論兼內因之癉瘧，故《金匱要略》曰：陰氣孤絕，陽氣獨發，則熱而少氣，煩冤，手足熱而欲嘔，名曰癉瘧。若但熱不寒者，邪氣內藏於心，外舍分肉之間，令人消爍脫肉，是陰氣絕而陽氣獨發者，名曰癉瘧，是癉瘧有二證也。`張兆璜`曰：邪舍於血脈之中，而氣內藏於心，與邪藏於骨髓之中，而病藏於腎者同義。但腎為陰臟，故邪復反入之陰，心為陽臟，故氣不及於陰而單發於陽也。】


# 刺瘧
★ 素問·刺瘧篇第三十六
【`張志聰`曰：此承上章以記刺瘧之法，故不曰論。】

足太陽之瘧，令人腰痛頭重，寒從背起，先寒後熱，熇熇暍暍然，熱止，汗出難已，刺郄中出血。
【`王冰`曰：足太陽脈，從巔入絡腦，還出別下項，循肩髆內挾脊，其支別者，從髆內左右別下貫胛，過髀樞。故令腰痛頭重，寒從背起。熇熇，甚熱狀，暍暍，亦熱甚也。太陽不足，故先寒，寒極則生熱，故後熱也，熱生是為氣虛，熱止則為氣復，氣復而汗反出，此邪氣盛而真不勝，故難已。郄中即委中，在膕中央約文中，動脈足太陽脈之所入也，刺可入同身寸之五分，留七呼，若灸者可灸三壯。】
【`馬蒔`曰：此言膀胱經之瘧證也。腰痛頭重，寒從背起者，足太陽經脈病也。其先寒者，固以熱極生寒，而後寒者，亦以寒極則熱。但先寒之寒，則內熱之極耳。熇熇暍暍者，熱盛之狀也。熱生本為真氣虛，熱止則為真氣復，今氣復而汗反出，是乃邪氣盛而真氣不勝，故此瘧難已，當刺郄中以出其血。郄中者，即委中穴，係本經也。】
【`張志聰`曰：此論三陰三陽經氣之為病也。太陽是動，病者腰似折，衝頭痛。太陽標陽而本寒，故先寒後熱。背為陽，故寒從背起也。熇熇，如火之熾，暍暍，暑熱氣也。太陽乃日中之陽火，故熇熇暍暍然也。如熱在氣分者，熱止汗出，其病則愈，此乃經氣之兼證，故病難全已，當刺郄中出血，以瀉在經之邪焉。謂郄中出血者，是當取項上之絡郄，腰下之浮郄也。】

足少陽之瘧，令人身體解㑊，寒不甚，熱不甚，惡見人，見人心惕惕然，熱多汗出甚，刺足少陽。 【 解、懈同。㑊，音亦。惡，去聲。】
【`王冰`曰：寒不甚，熱不甚，以陽氣未盛，故令其然。膽與肝合，肝虛則恐邪薄其氣，故惡見人，見人心惕惕然也。邪盛則熱多，中風故汗出。足少陽，俠谿主之。俠谿在足小指次指岐骨間，本節前陷者中，少陽之滎，刺可入同身寸之三分，留三呼，若灸者可灸三壯。】
【`馬蒔`曰：此言膽瘧之證也。足少陽之瘧，令人身體解㑊，如見人則此心惕惕然而恐懼也。蓋膽本屬木，木邪盛則胃受之。胃熱盛則惡人，但胃氣虛，見人則有恐懼意耳。[陽明脈解]篇謂陽明盛則喘而惋，惋則惡人者是也。及其後也，熱多汗出甚，正以熱盛則熱多，而中風則汗出，當刺足少陽本經之穴耳。】
【`張志聰`曰：少陽主初生之氣，病則生陽不升，故身體懈惰。少陽主樞，寒不甚，熱不甚，樞象也。膽病者，心中憺憺，恐人將捕之。少陽相火主氣，故熱多。少陽所生，病者汗出，當取俠谿，此足少陽之榮也。】

足陽明之瘧，令人先寒洒浙，洒浙寒甚，久乃熱，熱去汗出，喜見日月光火氣，乃快然，刺足陽明跗上。
【`王冰`曰：陽虛則外先寒，陽虛極則復盛，故寒甚久乃熱也。熱去汗已，陰又內強，陽不勝陰，故喜見日月光火氣乃快然也。跗上，衝陽穴也，在足跗上同身寸之五寸骨間，動脈上去陷谷同身寸之三寸，陽明之原，刺可入同身寸之三分，留十呼，若灸者可灸三壯。】
【`馬蒔`曰：此言胃瘧之證也。足陽明之瘧，令人先寒，洒淅，其寒最甚。久乃寒變為熱，蓋以熱盛則外先寒而久，寒久則始變而為熱。至於熱去則汗出，亦邪氣勝而真氣不勝故也。喜見日月光，又欲見火氣乃快然，[陽明脈解]篇謂：陽明之脈病，惡人與火，蓋陽明本多氣多血，熱邪盛則惡人與火，而今反喜之者，乃胃氣之虛故也，當刺足陽明跗上之衝陽穴耳。】
【 張志聰日：陽明者，　兩陽合明，　陽熱光明之氣也。病則反其本而洒淅寒甚，熱去汗出則病氣去而喜見光明，復其陽明之本氣也。本氣復而仍取足陽明者，經邪未去也。故當取足跗上衝陽，此足陽明原也。按三陰三陽之病，論在六氣，則不涉經絡之有形，是以見太陽之先寒後熱，少陽之寒熱從樞，如少陰之標寒本熱，此病無形之六氣也。又如膽病之恐人將捕，脾土之灌溉四旁，少陰之嘔吐，厥陰之腰痛，是又涉於有形之經。當知經不離乎氣，氣不離乎經，可分而可合者也，能明乎經氣之理，進乎道矣。】

足太陰之瘧，令人不樂，好太息，不嗜食，多寒熱，汗出；病至則善嘔，嘔已乃衰，即取之。 【 樂，音洛。好，去聲。】
【`王冰`曰：心氣流於肺則喜，今脾臟受病，心母救之，火氣下入於脾，不上行於肺。足太陰脈支別者，復從胃上鬲注心中，故令人不樂，好太息也。脾主化穀，榮助四旁，今邪薄之，諸臟無稟，土寄四季，王則邪氣交爭，故不嗜食，多寒熱而汗出。又脈入腹屬脾絡胃上鬲挾咽，故病氣來至則嘔，嘔已乃衰退也。待病衰去，即取之井俞公孫也。公孫在足大指本節後，同身寸之一寸，太陰絡也，刺可入同身寸之四分，留七呼，若灸者可灸三壯。】
【`馬蒔`曰：此言脾瘧之證也。心之志為喜，今子既受病，母必憂之，乃不樂，惟不樂，故好太息也。脾主化穀，邪氣薄之，故不嗜食。脾之外為三陽經，脾之內為三陰經，正陰陽出入之界，故多寒亦多熱也。】
【 張志聰曰；足太陰脾土，主氣，主灌四臟，心肺居上為陽，肝腎居下為陰，脾為孤臟，中央土間於陰陽之間，膻中者，臣使之官，喜樂出焉。膻中乃宗氣之所居，上出於肺，以司呼吸。經云：心系急則氣道約，約則不利，故太息以伸出之。令人不樂好太息者，足太陰病瘧而上及於心肺也。腎病者，寢汗出。肝脈緩甚為善嘔，所生病者為嘔逆汗出。病至則善嘔者，下及於肝腎也。病至者，言病至於肝臟則善嘔，嘔已則肝臟之病已衰，而即當取之。蓋言脾瘧而病至於四臟，見四臟之病已衰，而即當取之足太陰也。不嗜食，多寒熱，太陰之本病也。脾病而不能轉輸，故不嗜食。太陰居中土，間於陰陽之間，故多寒熱也。】

足少陰之瘧，令人嘔吐甚，多寒熱，熱多寒少，欲閉戶牖而處，其病難已。
【`王冰`曰：足少陰腎脈，貫肝鬲，入肺中，循喉嚨，故嘔吐甚，多寒熱也，腎為陰臟，陰氣生寒，今陰氣不足，故熱多寒少。胃陽明脈病，欲獨閉戶牖而盧，今謂胃土病證，反見腎水之中，土刑於水，故其病難已也，太鍾、太谿悉主之。太鍾在足內踝後街中，少陰絡也，刺可入同身寸之三分，留七呼，若灸者可灸三壯。太谿在足內踝後跟骨上動脈陷者中，少陰俞也，刺可入同身寸之三分，留七呼，若灸者可灸三壯。】
【`馬蒔`曰：此言腎瘧之證也。】
【`張志聰`曰：足太陰寒水主氣，故嘔吐甚，少陰標陰而本熱，故多寒熱，熱多寒少，本氣勝也。大凡病熱多而陽氣勝者易愈，寒多而陰氣勝者難已，欲閉戶牖而處者，陰寒甚也，故其病難已。本經曰：陽盡而陰盛，故欲獨閉戶牖而居。】
【`王芳侯`曰：陽熱甚者，宜刺泄其邪，陰盛故不言刺也。】

足厥陰之瘧，令人腰痛，少腹滿，小便不利如癃狀，非癃也，數便，意恐懼，氣不足，腹中悒悒，刺足厥陰。 【 癃，音隆。數，音朔。悒，音邑。】
【`王冰`曰：足厥陰脈，循股陰，入毛中，環陰器，抵少腹，故病如是。癃，謂不得小便也。悒悒，不暢之貌。刺足厥陰，太衝主之，在足大指本節後，同身寸之二寸陷者中，厥陰俞也，刺可入同身寸之三分，留十呼，若灸者可灸三壯。】
【`馬蒔`曰：此言肝瘧之證也。癃非真癃也，數，欲小便之意耳。腎之志為恐，故恐懼者腎氣不足，且腹中悒悒然而不暢也，當刺足厥陰之穴耳。`李東垣`治足六經瘧方，足太陽用羌活加生地黃湯、柴胡加桂湯；足陽明桂枝二、白虎、黃芩芍藥加桂湯；足少陽小柴胡湯；足太陰小建中湯、異功散；足少陰小柴胡、半夏湯；足厥陰四物、元胡、苦楝、附子湯。雖未必盡中病情，姑備此以俟採擇。】
【`張志聰`曰：腰痛少腹滿，厥陰之經證也。木乃水中之生陽，故肝主疏泄。水液如癃非癃，而小便頻數不利者，厥陰之氣不化也。志意者，所以御精神，收魂魄。經云：肝氣虛則恐，蓋肝臟之神魂不足，故意恐懼也。木主春生之氣，厥陰受邪，故生氣不足。木鬱不達，故腹中悒悒也。】

肺瘧者，令人心寒，寒甚熱，熱間善驚，如有所見者，刺手太陰陽明。 【 間，去聲。】
【`王冰`曰：刺手太陰，列缺主之，列缺在手腕後同身寸之一寸半，手太陰絡也，刺可入同身寸之三分，留三呼，若灸者可灸五壯。陽明穴合谷主之，合谷在手大指次指岐骨間，手陽明脈之所過也，刺可入同身寸之三分，留六呼，若灸者可灸三壯。】
【`馬蒔`曰：上文言足之六經已盡矣，而此下五節，又以肺心肝脾腎言之。其肝脾腎已為上文足三陰之瘧，而後又重言其詳耳。此節言肺瘧之證也。肺瘧令人心寒者，邪盛乘所不勝也。寒甚則熱，熱間善驚。如有所見者，心氣不足，肺邪有餘所致也。當刺手太陰肺經，與手陽明大腸經耳。】
【`張志聰`曰：肺者心之蓋，救令人心寒。熱心氣虛則善驚，如有所見。經云：心者神之舍也，神精亂而不轉，卒然見非常物。`盧之頤`曰：邪不干臟，列臟證者，非真臟之病，乃臟募之氣化證也。`莫仲超`曰：邪入於五臟六腑募原之間，不干臟腑之氣，則為間日之瘧；干臟腑之氣，則為五臟六腑之瘧；涉於三陰三陽，則為六經之瘧。故曰，瘧者風寒之氣不常也。】

心瘧者，令人煩心甚，欲得清水，反寒多不甚熱，刺手少陰。
【`王冰`曰：刺手少陰，神門主之，神門在掌後銳骨之端陷者中，手少陰俞也，刺可入同身寸之三分，留七呼，若灸者可灸三壯。】
【`馬蒔`曰：此言心瘧之證也。煩心者，心熱則煩且甚，故欲得水以救之。惟其熱甚則反寒多，蓋熱極生寒也。寒既久則火少衰，所以不甚熱也。當刺手少陰心經之穴耳。】

肝瘧者，令人色蒼蒼然，太息，其狀若死者，刺足厥陰見血。
【`王冰`曰：刺足厥陰見血，中封主之。中封在足內踝前同身寸之一寸半陷者中，仰足而取之，伸足乃得之，足厥陰經也，刺出血止。常刺者，可入同身寸之四分，留七呼，若灸者可灸三壯。】
【`馬蒔`曰：比又言肝瘧之證也。上文言足厥陰之瘧，令人腰痛，少腹痛，小便不利如癃狀，恐懼，氣不足，腹中悒悒然不止，此在經而不在臟也。肝色蒼蒼然者，色不明潤也。太息者，病氣不舒也。其狀若死者，厥陰為陰之盡，而邪氣入深，身不能動也。當刺足厥陰肝經之穴以出血耳。】
【`張志聰`曰：蒼乃東方之青色，肝主色，故令人色蒼蒼然。膽病者善太息，膽附於肝，故肝病必及於膽。肝膽主春生之氣，膽氣升則臟俯之氣皆升，生陽不升，故其狀若死。】

脾瘧者，令人寒，腹中痛，熱則腸中鳴，鳴已汗出，刺足太陰。
【`王冰`曰：刺足太陰，商丘主之。商丘在足內踝下微前陷者中，足太陰經也，刺可入同身寸之三分，留七呼，若灸者可灸三壯。】
【`馬蒔`曰：此又言脾瘧之證也。上文言足太陰之瘧，令人不樂，好太息，不嗜食，多寒熱，汗出，病至則善嘔，嘔已乃衰。然在經而不在臟也。腹中痛者，脾脈病也。熱則腸中鳴，水與火相擊而成聲也。鳴已汗出，熱久邪散也。當刺足太陰脾經之穴耳。】
【`張志聰`曰：脾為陰中之至陰，故令人寒。腹乃脾土之郛郭，故腹中痛。濕熱下行則腸鳴，上蒸則汗出也。鳴已汗出者，下行極而上也。】

腎瘧者，令人洒洒寒，腰脊痛宛轉，大便難，目眴眴然，手足寒，刺足太陽少陰。
【`王冰`曰：刺足太陽委中少陰，太鍾主之，取如前足少陰瘧中法。】
【`馬蒔`曰：此又言腎瘧之證也。上文言足少陰之瘧，令人嘔吐甚，多寒熱，熱多寒少，欲閉戶牖而處，其病難已，然在經而不在臟也。腰者腎之腑，今腎有熱，則令人洒洒寒，腰脊痛也，宛轉而難於轉身也。大便難以腎主二便，而腎氣不足，故大便難也。目眴眴然，水虧則火盛，故目不明也。當刺足太陽膀胱經與足少陰腎經之穴耳。`李東垣`治五臟瘧方，肺瘧用黃芩加芍藥湯，心瘧用桂枝黃芩湯，肝瘧用四逆湯、通脈四逆湯，脾瘧用小建中湯、芍藥甘草湯，腎瘧用桂枝加當歸芍藥湯，胃瘧用理中湯丸，雖未必盡中病情，姑備此以俟採擇。】
【`張志聰`曰：足少陰寒水主氣，故令人洒洒寒。腰乃腎之腑，故腰脊痛而欲其宛轉也。腎開竅於二陰，故大便難。眴眴，目搖動而不明，骨之精為瞳子，故目眴眴然也。腎主生氣之原手足為諸陽之本，邪病則有傷生氣，故手足寒也。】

胃瘧者，令人且病也，善飢而不能食，食而支滿腹大，刺足陽明太陰橫脈出血。
【`王冰`曰：胃熱脾虛，故善飢不能食，食而支滿腹大，故下文兼刺太陰也。刺足陽明，厲兌、解谿、三里主之。厲兌在足大指次指之端，去爪甲如韮葉，陽明井也，刺可入同身寸之一分，留一呼，若灸者可灸一壯。解谿在街陽後同身寸之三寸半腕上陷者中，陽明經也，刺可入同身寸之五分，留五呼，若灸者可灸三壯。三里在膝下同身寸之三寸䯒骨外廉兩筋肉分間，陽明合也，刺可入同身寸之一寸，留七呼，若灸者可灸三壯。然足陽明取此三穴，足太陰刺其橫脈出血也。橫脈，謂足內踝前斜過大脈，則太陰之經脈也。】
【`馬蒔`曰：此言胃瘧之證也。上文言足陽明之瘧，令人先寒洒淅洒淅，寒甚久乃熱，熱去汗出，喜見日月光，火氣乃快然，然在經而不在腑也。又以胃瘧重言者，蓋胃為六腑之長也。且，將也。將病之時，善飢而不能食，縱有所食，而支滿腹大，以胃熱脾虛也。當刺足陽明胃經足太陰脾經之橫脈出血。】
【`張志聰`曰：胃主受納水穀，故胃瘧者，令人病飢而不能食。中焦受邪不能主化，故支滿腹大。橫脈，脾胃之橫絡脈也。】

瘧發身方熱，刺跗上動脈，開其空，出其血，立寒。
【`王冰`曰：刺跗上動脈，則陽明之脈也。陽明之脈，多血多氣，熱盛氣壯，故出其血而立可寒也。】
【`馬蒔`曰：此言瘧發將欲熱者，當有刺之之法也。凡瘧發身方熱，則刺跗上之動脈，當足衝陽穴也。蓋足陽明胃經者，乃五臟六腑之長也，故取其穴以刺之，開其空，出其血，其瘧立可寒矣。】
【`張志聰`曰：此言瘧之寒熱，乃病在陰陽之氣分，當取於陽明太陰焉。夫三陽主表，三陰主裏，瘧發身方熱，是邪將出於表陽，陽明者，兩陽合明，間於二陽之間，主行氣於周身，陽盛之氣也，故當取陽明之衝陽，搖鍼以開其穴，瀉出其血，則陽熱去而立寒矣。】

瘧方欲寒，刺手陽明太陰，足陽明太陰。
【`王冰`曰：此亦謂開穴而出其血也，當隨四經之井俞而刺之。】
【`馬蒔`曰：此言瘧發將欲寒者，當有刺之之法也。凡瘧發身方欲寒，雖未發熱，而熱盛將寒也。肺為氣之主，而胃為六腑之先，脾為五臟之主，腸胃為海，當刺此四經，開其空以出其血，則可以無寒矣。】
【`張志聰`曰：夫身半以上為天，身半以下為地；手太陰陽明主天，足太陰陽明主地。故從腰以上者，手太陰陽明皆主之；從腰以下者，足太陰陽明皆主之。又陽者天氣也，主外；陰者地氣也，主內。瘧方欲寒，是邪將入於裏陰，故當刺手足陽明太陰，使天地陰陽之氣，上下外內和平，而無偏陰之患矣。】

瘧脈滿大急，刺背俞，用中鍼；旁五胠俞各一，適肥瘦出其血也。 【 胠，去魚切。】
【`王冰`曰：瘦者淺刺，少出血，肥者深刺，多出血。背俞，謂大杼。五胠俞，謂譩譆。】
【`馬蒔`曰：此言瘧脈滿大急者，當有刺之之法也。】
【`張志聰`曰：此言瘧病在經絡者，當取其背俞焉。蓋經脈內合五臟五行之氣，五臟之俞在背，故當取背俞以瀉之。脈滿大急者，邪盛於經脈中也。胠俞者，五臟俞之旁，近於胠脅，乃魄戶、神堂、魂門、意舍、志室也。】

瘧脈小實急，灸陘少陰，刺指井。
【`王冰`曰：灸脛少陰，是謂復溜。復溜在內踝上同身寸之二寸陷者中，足少陰經也，刺可入同身寸之三分，留三呼，若灸者可灸五壯。刺指井，謂刺至陰。至陰在足小指外側，去爪甲角如韭葉，足太陽井也，刺可入同身寸之一分，留五呼，若灸者可灸三壯。】
【`馬蒔`曰：此言脈有小實急者，而有灸刺之法也。蓋足少陰之井在足心，名涌泉穴，故不曰指。今曰指井，則是足太陽膀胱之井穴至陰，與腎為表裏，故刺之耳。】
【`張志聰`曰：此言經脈之氣虛陷者，宜灸足少陰也。蓋經脈之氣，發原於少陰腎臟，脈小者脈氣虛也。經云：諸急為寒。小實急者，脈氣虛寒而邪氣實也。艾名冰台，能於水中取火，能啟陷下之陽，故當灸少陰脛下之太谿，以啟經脈之生氣，刺足小指之井穴，以瀉經脈之實邪。】

瘧脈滿大急，刺背俞，用五胠俞，背俞各一，適行至於血也。
【`王冰`曰：謂調遺肥瘦穴度深淺，循三備法而行鍼，令至於血脈也。背俞，謂大杼。五胠俞，謂譩譆。】
【`馬蒔`曰：比重言瘧脈滿大急者之刺法也。適行至於血者，即適肥瘦出其血也。】
【`張志聰`曰：此復申明背俞與胠俞之經氣相通也。曰背俞五胠俞，背俞各一者，言背旁之五胠俞，與背俞各刺其一也。背俞者，離脊骨兩旁各一寸五分，乃五臟之俞也。胠俞者，去脊骨兩旁各三寸，近於胠脅，乃五臟神氣之所舍，故曰魄戶者，謂肺藏魄也。曰神堂者，謂心藏神也。曰魂門者，謂肝藏魂也。曰意舍者，謂脾藏意也。曰志室者，謂腎藏志也。此胠俞與背俞之氣相通，故當各取之，適其吧瘦，以行其鍼而至於出血也。此蓋言邪盛於血脈者，取五胠俞，甚而及於五臟者，兼取背俞，是以上節之灸脛，此下之用藥，亦少有別焉。`莫子晉`曰：血者神氣也，故病在經脈而邪傷血者，宜取臟神所舍之俞。然經脈內合五臟，故又當兼取其背俞也。】

瘧脈緩大虛，便宜用藥，不宜用鍼。
【`王冰`曰：緩者中風，大為氣實，虛者血虛。血虛氣實，風又攻之，故宜藥治以遣其邪，不宜針瀉而出血也。】
【`馬蒔`曰：此言瘧脈緩大虛者，當用藥而不用針也。蓋瘧脈緩大，與前滿大急小實急者異矣，而又兼虛，則便宜用藥以調理之，不宜輕用針以出血也。若出血則益虛矣。】
【`張志聰`曰：此承上文而言五臟之經氣虛者，便於用藥而不宜用針也。脈緩大虛，血氣兩虛也。《靈樞經》云：少氣者則陰陽俱不足，補陽則陰竭，瀉陰則陽脫，如懸者可將以甘藥，不可飲以至劑，如此者弗灸，不已者因而瀉之，則五臟氣壞矣。上節論經脈生始之原，奉於足少陰腎，此言經俞血氣，又五臟五行之所生，然有邪有正，有實有虛，而灸刺用藥，各有所宜也。】

凡冶瘧先發如食頃，乃可以治，過之則失時也。
【`王冰`曰：先其發時，真邪異居，波隴不起，故可治。遇時則真邪相合，攻之則反傷真氣，故曰失時。】
【`馬蒔`曰：此言治瘧貴在未發之前，其時候止如食頃，即可以治之也。前篇曰，無刺熇熇之熱，無刺渾渾之脈，無刺漉漉之汗，為其氣逆未可治也。又曰，方其盛時必毀，因其衰也，事必大昌。又曰，瘧之未發也，陽未並陰，陰未並陽，因而調之，真氣得安，邪氣乃亡。故工不能治其已發，為其氣逆也。皆言當治之於未發之先，而不可治之於已發之後耳。此則言治之於未發之先者，其時候止如一食之頃，或用針，或用藥，即可以治之矣。若過此食頃，而至於已發，則失時不可為矣。】
【`張志聰`曰：此論治瘧毋先後其時。先發如食頃者，俟其瘧發如一飯之頃，而後取之，方其衰也，乃可以治。若太過之，則又失其時矣。】

諸瘧而脈不見，刺十指間出血，血去必已。先視身之赤如小豆者，盡取之。
【`馬蒔`曰：此言諸瘧之脈不見者，當有刺之之法也。諸瘧而脈不見，邪盛故脈沉，當刺手足十指間井穴出血，血去則瘧可已。又必先視其身之赤如小豆者，盡取之以出血也。】
【`張志聰`曰：此言邪在皮膚氣分者，宜刺十指之井穴也。瘧在氣分，故不見於脈。脈不見者，謂不見滿大急之脈也。當刺十指之井穴出血，血去其病立已，蓋所出為井，乃經氣始相交會之處，故刺之可泄氣分之邪。身有赤如小豆者，邪在膚表，氣分有傷，澹滲皮膚之血，故赤如小豆，當先取而去之。比言邪在經脈之血，與澹滲皮膚之血，所見脈證不同，而取刺亦各有別。】

十二瘧者，其發各不同時，察其病形，以知其何脈之病也。先其發時，如食頃而刺之，　一刺則衰，二刺則知，三刺則已。不已，刺舌下兩脈出血。不已，刺郄中盛經出血，又刺項已下俠脊者必已。舌下兩脈者廉泉也。
【`王冰`曰：察其病形，以知其何脈之病，言隨其形證而病脈可知也。郄中盛經，並足太陽之脈氣也。郄中則委中也。俠脊者，謂大杼、風門熱府穴也。大杼在項第一椎下兩旁，相去各同身寸之二寸半陷者中，刺可入同身寸之三分，留七呼，若灸者有灸五壯。風門熱府在第二椎下兩旁，各去同身寸之一寸半，刺可入同身寸之五分，留七呼，若灸者可灸五壯。舌下兩脈者，廉泉也，在頷下結喉上，舌本下，陰維任脈之會，刺可入同身寸之三分，留三呼，若灸者可灸三壯。】
【`馬蒔`曰：此言刺十二經之瘧者，當曲盡剌之之法也。十二經之瘧，其發各不同時，察其病形，以知其何經脈氣之病，先其發時，如食頃而刺之，一刺則勢衰，二刺則知其甚衰，三刺則病己矣。如不已，當刺舌下兩脈出血，乃任脈經之廉泉穴也。如不已，當刺足太陽膀胱經之委中盛經以出血，又兼刺項已下俠脊者必已。俠脊者，則大杼、風門穴也。】
【`張志聰`曰：此言邪在臟腑經脈者，更有刺之之法也。十二瘧者，謂六經五臟胃瘧也。其發各不同者，言厥陰與肝瘧，陽明與胃瘧，太陰與脾瘧，少陰與腎瘧，各有臟腑經氣之不同也。故當時察其病形，或腰痛頭重，或心寒善驚，以知其何脈之病。蓋經脈乃胃腑之所生，五臟之所主，故曰以知何脈之病。先其發時如食頃者，先於未發之前而刺之也。刺之者，以足太陽之瘧取郄中，陽明之瘧取足跗，肺瘧刺手太陰陽明，心瘧刺手少陰也。一刺則病衰，二刺則知，三刺則病已。按上古以小便利、腹中和為知。舌下兩脈，任脈之廉泉穴也。盛經者，謂血氣盛於此也。項以下俠脊者，胠俞、背俞也。蓋任脈統任一身之陰，為經絡之海，而臟腑之經俞，皆屬於太陽，故刺本經不愈，而復取任脈及足太陽之郄中背俞，其病立已也。`楊元如`曰：邪在氣分者，宜後其時以刺之，蓋氣為陽，其性銳，故當避其來銳。邪在血分者，宜先其時以取之，蓋血為陰，其性柔，故當迎而奪之。】

刺瘧者，必先問其病之所先發者先刺之。先頭痛及重者，先刺頭上及兩額兩眉間出血。先項背痛者，先刺之。先腰脊痛者，先刺郄中出血。先手臂痛者，先刺手少陰陽明十指間。先足脛痠痛者，先刺足陽明十指間出血。
【`王冰`曰：先刺陽明十指出血者，邪居之所而瀉之。】
【`馬蒔`曰：此言凡刺瘧者，必先問其病之所先發者，以先刺之也。瘧發時，先頭痛及重者，先刺頭上上星、百會穴，及兩額之懸顱穴，兩眉間之攢竹穴，以出其血。先項背痛者，先刺其項之風池、風府穴，背之大杼、神道穴，以出其血。先腰脊痛者，先刺委中出血。先手臂痛者，先刺手少陰心經、手陽明大腸經，及十指俱出其血，皆井穴也。先足脛痠痛者，先刺足陽明胃經，及足十指間之井穴以出其血。】
【`張志聰`曰：此言邪中於頭項者，氣至頭項而病。中於背者，氣至背而病。中於腰脊者，氣至腰脊而病。中於手足者，氣至手足而病。必先問其所先發者先刺之。手少陰陽明十指間者，謂十指間之少衝、商陽也。足陽明十指間者，足十指間之厲兌也。蓋少陰心臟主血脈，而手足井榮之血氣，皆陽明之所生，是以手足痛者，獨取於少陰陽明。`張兆璜`曰：惟項背之瘧，見證不一，有邪入於風府，隨衛氣上下，而日作早晏者，有邪留於項背，而遇衛氣以日作晏者，有邪留於項背之間，而不與衛氣之日作晏者，故概而言之日先刺之。】

風瘧，瘧發則汗出惡風，刺三陽經背俞之血者。
【`馬蒔`曰：此言刺風瘧之法也。風瘧之發，則汗出惡風，當刺足三陽經背俞之血者，即足太陽膀胱俞，足陽明胃俞，足少陽膽俞是也。膀胱俞，十九椎下兩旁，相去脊中各一寸半，針三分，留六呼，灸三壯。胃俞，十二椎下兩旁，相去脊中各一寸半，針三分，留七呼，灸七壯。膽俞，十椎下兩旁，相去脊中各一寸半，針三分，留七呼，灸五壯。】
【`張志聰`曰：此言病風瘧者，亦當取足太陽之經也。瘧發則汗出惡風者，表陽之氣虛也。三陽，太陽也。背俞，太陽之經俞也。蓋太陽之氣主表，邪傷太陽，則表氣虛而惡風，故宜瀉太陽之邪。】

胻痠痛甚，按之不可，名曰**跗髓病**，以饞針針絕骨，出血立已。 【 胻，何庚切。鑱，鋤銜切。】
【`王冰`曰：絕骨，陽輔穴也，取如[氣穴]論中腑俞法。】
【`馬蒔`曰：此言刺胻痠痛甚之法也。胻痠痛甚不可按者，按之益痛也，名曰跗髓有病。當以《靈樞》[九針](九鍼十二原)論中第一針曰鑱針者，針其足少陽膽經之絕骨穴以出其血，則病自已矣。】
【`張志聰`曰：比風邪深入於骨髓中者，宜刺足少陽之絕骨穴，蓋少陽之氣主骨也。胻，足骨；跗，足面也。風邪入傷骨髓，故痠痛不可按。鑱針，主瀉陽熱之氣者也。絕骨在足外踝上三寸動脈中，針二分，留七呼。】

身體小痛，刺至陰。
【`馬蒔`曰：此言刺身體小痛之法也。身體小痛則邪感太陽經，而其邪未深，當刺足太陽膀胱經之井穴至陰也，在足小指外側，去爪甲如韭葉，針一分，留五呼，灸三壯。】
【`張志聰`曰：此言風瘧之病，身體痛者，宜取至陰之經也。脾為陰中之至陰，而外主四肢肌肉，故經云：脾絡實則一身盡痛，是以身體小痛者，宜刺脾臟之經，蓋亦風木之邪，賊傷脾土也。】

諸陰之井無出血，間日一刺。
【`王冰`曰：諸井皆在指端，足少陰井在足心宛宛中也。】
【`馬蒔`曰：此承上文而言刺諸陰經井穴之法也。上文言太陽至陰之穴，乃井穴也。凡刺手足六陰經之井穴，慎無出血，當間日一刺之，則其邪氣自泄，不必至於出血也。】
【`張志聰`曰：此承上文而言手足三陰之井穴，不宜出血，蓋井穴乃經氣之交，故邪在陽之氣分者，宜瀉出其血，病在陰之經，而宜取陰之井者，可間日一刺，則邪氣自泄，不必出血以泄真陰之氣。】
【`張兆璜`曰：此申明上文之所謂刺至陰者，當刺至陰之井穴；並申明所謂至陰者，非太陽之至陰也。】

瘧不渴，間日而作，刺足太陽；渴而間日作，刺足少陽。
【`馬蒔`曰：此言瘧有間日而作者，即其渴不渴，而當分經以刺之也。瘧有間日而作，但不渴者，熱未甚也，當刺足太陽膀胱經之穴。亦有間日作而發渴者，熱之甚也，當刺足少陽膽經之穴。蓋邪有淺深，斯有渴不渴之分也。故刺之者，有三陽一陽之異如此。】
【`張志聰`曰：此言瘧之渴與不渴者，又有水火寒熱之氣化也。太陽之上，寒水主之，故不渴者，取足太陽。少陽之上，相火主之，故渴者取足少陽。間日者，邪入於裏也。夫邪入於裏則渴，是以間二日或間數日者，有陰陽更勝之或甚或不甚，若陽分之邪入裏，則有水火寒熱之或渴或不渴也。】

溫瘧汗不出，為五十九刺。
【`馬蒔`曰：此言刺溫瘧而汗不出者，當另有刺之之法也。五十九刺，見[刺熱]篇第三十二，《靈樞》[熱]病第二十三。】
【`張志聰`曰：溫瘧者，得之冬中於風寒，病氣藏於腎，若汗不出，是邪不能出之於陽，故當為五十九刺。五十九刺者，以第四針刺骨也。】

# 氣厥
★ 素問·氣厥論篇第三十七
【`馬蒔`曰：凡寒熱相移，皆氣厥也，故名篇。】

黃帝問曰：五臟六腑，寒熱相移者何？
岐伯對曰：腎移寒於肝，癰腫少氣。脾移寒於肝，癰腫筋攣。肝移寒於心，狂，隔中。心移寒於肺，肺消。肺消者，飲一溲二，死不治。肺移寒於腎為涌水。涌水者，按腹不堅，水氣客於大腸，疾行則鳴濯濯，如囊裹漿，水之病也。 【 腎移寒於肝，肝字當作脾，王冰誤作肝。】
【`王冰`曰：肝臟藏血，然寒入則陽氣不散，陽氣不散，則血聚氣濇，故為癰腫，又為少氣也。脾臟主肉，肝臟主筋，肉溫則筋舒，肉冷則筋急，故筋攣也。肉寒則衛氣結聚，故為癰腫。心為陽臟，神處其中，寒薄之則神亂離，故狂。陽氣與寒相薄，故隔塞而中不通也。心為陽臟，反受諸寒，寒氣不消，乃移於肺，寒隨心火，內鑠金精，金受火邪，故中消也。然肺臟消鑠，氣無所持，故令飲一而溲二也。金火相賊，故死不能治。肺藏氣，腎主水。夫肺寒入腎，腎氣有餘，腎氣有餘則上奔於肺，故云涌水也。大腸為肺之腑，然肺腎俱為寒薄，上下皆無所之，故水氣客於大腸。腎受凝寒，不能化液，大腸積水而不流通，故疾行則腸鳴而濯濯有聲，如囊裹漿而為水病也。】
【`馬蒔`曰：此因帝以臟腑寒熱相移為問，而先即五臟之移寒者告之也。腎傷於寒而傳於脾，傳其所勝己者，其寒盛矣。惟胃主肉，肉得寒則為堅，堅久則化為熱，故輕則為腫，而重則為癰也。脾病不能運化，故元氣亦衰少矣。又脾移寒於肝，亦傳其所勝己者，其寒盛矣，肉寒而衛氣結聚，故為癰腫。肝臟主筋，肉寒而筋脈拘急，故為筋攣之病。又肝移寒於心，傳其我所生之心，心為陽臟，神處其中，今寒薄之而神氣亂離，故為狂。且心脈起於心中，出屬心系下膈，故為隔塞不通等病。又心移寒於肺，傳其所不勝之金，金被火刑，肺精燥爍，故為肺消。肺消者，飲雖止於一分，而溲則倍之。入少出多，精氣耗散，故主死不治。又肺移寒於腎，傳其我所生者，則肺寒入腎，腎邪干母；上奔於肺，故為涌水。大腸為肺之腑，今肺腎俱為寒薄，上下皆無所之，其水氣當客於大腸也。方其疾行，則腸中似鳴，濯濯有聲，如以囊裹漿，此乃水之病耳。】
【`張志聰`曰：帝突問臟腑寒熱相移，則為何如之病，蓋承上章而復論瘧氣之厥逆也。寒熱者，邪正陰陽之氣也。如邪舍於臟腑募原之間，陰陽外內相乘，則為往來之寒熱。如臟邪傳移於臟，腑邪傳移於腑，則為氣厥之變病矣。是以此篇單論五臟六腑寒熱相移之病也。蓋瘧邪不解，多生變病者，當皆為氣厥之所致也。然瘧不死人，病瘧而有死者，傳臟故也。夫脾主肌肉，寒氣化熱，則腐肉而為癰膿。脾統攝元真之氣，脾臟受邪，故少氣也。肝主血，寒則血凝注。經曰：榮氣不行，乃發為癰。肝主筋，故筋攣也。肝為陽臟，而木火主氣，陽并於陽故狂。心居膈上，肝處隔下，母子之氣，上下相通，肝邪上移於心，留於心下，故為膈中。蓋言臟不受邪，五臟之寒熱相移，留薄於臟外而干臟氣，不傷臟真者也。肺受心邪，則不能通調水液，而惟下洩矣。肺為金水之原，寒隨心火消爍肺精，是以飲一溲二者，肺液並消，故為不治之死證。夫在地為水，在天為寒，腎為水臟，腑主生原，是以肺之寒邪，下移於腎，而腎之水氣，反上涌於肺矣。大腸乃肺之腑，肺居膈上，故水氣客於大腸，疾行則鳴，濯濯有聲，如以囊裹漿者，水不沾流走於腸間也。】
【`倪冲之`曰：肺移於腎，肝移於心，傳其我所生也。腎移於脾，脾移於肝，侮其所不勝也。心移於肺，乘其己所勝也。】

脾移熱於肝，則為驚衂。肝移熱於心，則死。心移熱於肺，傳為鬲消。肺移熱於腎，傳為柔痓。腎移熱於脾，傳為虛，腸澼，死不可治。 【 痓，音熾。】
【`王冰`曰：肝藏血，又主驚，故熱薄之，則驚而鼻中血出。兩陽和合，火木相燔，故肝熱入心則當死也。心肺兩間，中有斜鬲膜，鬲膜下際，內連於橫鬲膜，故心熱入肺，久久傳化，內為鬲熱，消渴而多飲也。柔謂筋柔而無力，痓謂骨痓而不隨，氣骨皆熱，髓不內充，故骨痓強而不舉，筋柔緩而無力也。脾土制水，腎反移熱以與之，是脾土不能制水而受病，故久久傳為虛損也。腸澼死者，腎主下焦，象水而冷，今乃移熱，是精氣內消，下焦無主以守持，故腸澼除而氣不禁止。】
【`馬蒔`曰：此又即五臟之移熱者告之也。肝藏血，又主驚，今脾移熱於肝，傳其所勝己者，其熱盛矣，則肝氣必虛。故被所勝者乘所不勝，當為驚為衂，衂者，鼻中出血也。又心屬君火，肝有相火，肝移熱於心，傳其我所生者，然心不受邪，以母傳子，而二火炎熾，病不可支，故死也。人有膈膜，前齊鳩尾，後齊十一椎，居心肺之下，而有斜膜，上與心肺相連，故心移熱於肺，傳其我所勝之金，上文心移寒於肺，寒蒸為熱而成肺消，今則鬲亦被熱而成鬲消，由此推之，則肺消難免矣。上文曰死不治，而此亦非易治之證也。夫肺主氣，腎主骨，肺熱有餘，傳之於腎，傳其我所生之水，則氣與骨皆熱，其骨成痓而難舉，柔則痿弱而無力也。脾土制水，腎反移熱以與之，傳其所不勝者、其熱盛矣。是脾土不能制水而受病，久則為益虛也。脾氣不能運化，而小腸大腸皆有游積，如[通評虛實]論所謂或便血，或下白沫，或下膿血者是也。比則土絕水竭，死不可治。】
【`張志聰`曰：東方肝木，其病發驚駭。肝主血，故熱甚則衂。心主君火而不受邪，邪熱乘之，故死。心肺居於鬲上，火熱淫於肺金，則金水之液涸矣。鬲消者，鬲上之津液耗竭而為消渴也。腎者，水也而生骨，腎臟燥，熱則髓精不生，是以筋骨痿弱而為柔痓也。太陰濕土主氣不能制水，而反受濕熱相乘，脾氣虛傷則不能磨運水穀，而為腸澼下利，穀氣已絕，故為不治之死證。】

胞移熱於膀胱則癃，溺血。膀胱移熱於小腸，鬲腸不便，上為口糜。小腸移熱於大腸，為虙瘕為沉。大腸移熱於胃，善食而瘦，又謂之食亦。胃移熱於膽，亦曰食亦。膽移熱於腦，則辛頞鼻淵。鼻淵者，濁涕下不止也。傳為衂衊瞑目，故得之氣厥也。 【 虙，伏同。頞，音遏。衊，莫結切。】
【`王冰`曰：膀胱為津液之府，胞為受納之司，故熱入膀胱，胞中外熱，陰絡內溢，故不得小便而溺血也。《正理論》曰：熱在下焦則溺血，此之謂也。小腸脈絡心，循咽下鬲，抵胃屬小腸，故受熱以下令腸鬲塞而不便，上則口生瘡而糜爛也。小腸熱已，移入大腸，兩熱相薄，則血溢而為伏瘕，血澀不利，則月事沉滯而不行，故云為虙瘕為沉也。胃為水穀之海，其氣外養肌肉，熱消水穀，又鑠肌肉，故善食而瘦，又謂之食亦者，謂食入移易而過，不生肌膚也。腦液下滲則為濁涕，涕下不已如水泉，故曰鼻淵。頞，謂鼻頞也。足太陽脈，起於目內眥，上額交巔，上入絡腦。足陽明脈，起於鼻交頞中，旁約太陽之脈。今腦熱則足太陽逆與陽明之脈，俱盛薄於額中，故鼻頭辛也。辛，謂酸痛，足陽明脈交頞中，旁約太陽之脈，故爾。熱盛則陽絡溢，陽絡溢則衂出汗血也。衊，謂汗血也。血出甚，陽明太陽脈衰，不能榮養於目，故目瞑皆由氣逆而得之也。】
【`馬蒔`曰：此以六腑之移熱者告之也。王安道曰：膀胱固為津液之腑，又有胞居膀胱之中，《靈樞》[五味]篇曰：膀胱之胞薄以懦。《類纂》曰：膀胱者胞之室。今胞中熱極，乃移熱於膀胱，則為癃為溺血。癃者，小便不通也。[宣明五氣]論曰：膀胱不利為癃。蓋熱極則胞與膀胱皆脹，而溺不得出也。溺血者，血隨溺下也。《正理論》曰：熱在下焦則溺血也。膀胱上口，上連於小腸，今膀胱之熱移之，是水能勝火也。故小腸本受盛之官，化物所出，今火熱熏蒸，其腸鬲塞而熱燥不下，不得二便，且熱上出於口，亦為口瘡而糜爛。蓋七竅在上，口通腸胃，其病如此耳。又小腸下口，大腸之上口也，小腸移熱於大腸，是傳其所勝也，兩熱相搏，則血積而為伏瘕，其伏瘕則沉於其中也。又胃為水穀之海其氣外養肌肉，今大腸之熱移之，是傳其生我者也，則胃火愈盛，食已如饑，故雖多食而肌肉瘦削，又謂之食亦。其亦當作易，蓋飲食移易而過，不生肌膚也。又胃移熱於膽，是傳其所勝我者，則胃病如故，而膽木生火，亦當善食而瘦也，亦名曰食亦。又膽脈起於目銳眥上抵頭角下耳後，凡腦後之穴，曲折布繞，故膽移熱於腦，則辛頞鼻淵。辛頞者，鼻頞辛酸也。鼻淵者，濁涕下不止也。此皆熱使之然。及其久而傳也，則為衂衊，為瞑目，蓋鼻熱既久，血從上涌，故鼻中出血，其目亦瞑暗也。凡此五臟六腑，寒熱相移者如此，皆得之氣逆所致也。能隨各經之氣以預治，則寒熱可以不至於相移矣。】
【`張志聰`曰：膀胱者，胞之室也。衝任起於胞中，為經血之海，胞移熱於膀胱，是經血之邪移於膀胱，故溺血。熱則水道燥涸，故癃閉也。小腸之脈，絡心循咽，下鬲屬小腸，小腸之下，名曰闌門，濟泌別汁，滲入膀胱，膀胱反移熱於小腸，是以鬲腸不能下滲，濕熱之氣，反隨經上逆，而口為之糜爛矣。瘕者，假也，假津血而為聚汁也。蓋小腸主液，大腸主津，小腸移熱於大腸，則津液留聚而為伏瘕矣。沉，痔也。小腸主火，大腸主金，火熱淫金，則為腸痔。[邪氣臟腑](邪氣臟腑病形)篇曰：腎脈微濇為沉痔。胃主受納水穀，大腸為傳導之官，大陽熱邪，反逆乘於胃，是以胃熱則消穀善食，陽明燥熱，則榮衛津液不生，故雖能食而瘦，亦懈㑊也。然能食而身體懈惰，故又謂之食亦。夫五臟六腑之生氣，皆取決於膽，膽氣燥熱則生陽不升，故身體懈惰。胃氣熱則消穀善饑，故亦曰食㑊。膽氣上升，則熱隨入腦，俠鼻兩旁曰頞。腦為精髓之海，髓者骨之充也。腦者陰也，故腦滲則為涕。愚按胞膽腦髓，奇恆之腑也；腸胃膀胱，四形臟也。論奇恆之俯相傳者，謂膽與腦，胞與膀胱，無經絡之相通，乃熱邪在氣而氣相乘也。至於腸胃之逆傳，亦邪熱在氣而不在腑，故為伏瘕食亦之證，而不得從下解。又總釋臟腑寒熱相移，皆在氣而不在經，故曰得之氣厥也。夫熱氣上升，迫於絡脈則為衂，淡滲皮毛之血，不能化液為汗則為衊。邪熱傷氣，而陽氣虛則目瞑，言邪出於腦，則傳於氣分而為衂衊瞑目之證，併釋經脈內連臟腑，如臟邪在經，入臟則死，腑邪在經，則溜於腸胃而從下解。此邪在臟俯氣分，故外內相乘，則為寒熱之往來，臟腑相移，則為寒熱之氣厥，此在氣而不在經，故篇名氣厥論，而末結曰得之氣厥也。】


# 欬
★ 素問·欬論篇第三十八
【`馬蒔`曰：內論五臟六腑之欬，各有形狀治法，故名篇。】

黃帝問曰：肺之令人欬，何也？
岐伯對曰：五臟六腑，皆令人欬，非獨肺也。
帝曰：願聞其狀。
岐伯曰：皮毛者，肺之合也。皮毛先受邪氣，邪氣以從其合也。其寒飲食入胃，從肺脈上至於肺則肺寒，肺寒則外內合邪，因而客之則為肺欬。五臟各以其時受病，非其時各傳以與之。人與天地相參，故五臟各以治時，感於寒則受病，微則為欬，甚則為泄，為痛。乘秋則肺先受邪，乘春則肝先受邪，乘夏則心先受之，乘至陰則脾先受之，乘冬則腎先受之。
【`王冰`曰：邪謂寒氣，肺脈起於中焦，下絡大腸，還循胃口，上鬲屬肺，故云從肺脈上至於肺也。時，謂王月也，非王月則不受邪，故各傳以與之。寒氣微則外應皮毛，內通肺，故欬。寒氣甚則入於內，內裂則痛，入於腸胃則泄痢。然必當用事之時，故先受邪氣。】
【`馬蒔`曰：此言五臟六腑，皆能成欬，然必肺先受邪，而傳之於各經也。言皮毛為肺之合，皮毛先受風寒邪氣，而邪氣遂入於所合，則肺當受此風邪也。但風邪雖受於其後，而肺寒則必病於其先，其始因用寒冷飲食，以入於胃，從肺脈上至於肺，則肺寒矣。肺寒則內寒，因外受風邪則外寒，外內皆寒，所以肺臟遂成其欬，而傳之各臟腑也。大凡五臟各以其所主之時受病，非所主之時，則由別經傳以與之，正以人身與天地相參耳。故五臟各以五時感於寒則受病，感之微者則為欬，感之甚者則為泄，為痛。即如肺主於秋，故肺先受邪；肝主於春，故肝先受邪；心主於夏，故心先受邪；脾主於至陰，故脾先受邪；腎主於冬，故腎先受邪，皆因五時而受邪也。惟欬則肺先受邪為欬，而傳之別臟，斯五臟六俯，皆得以成欬也，豈特肺而已哉？】
【`張志聰`曰：肺主氣而位居尊高，受百脈之朝會，是欬雖肺證，而五臟六腑之邪，皆能上歸於肺而為欬。肺為陰，主秋金清肅之氣，是以形寒飲冷則傷肺。皮毛者肺之合，天之寒邪，始傷皮毛，皮毛受邪，則邪氣從其合而內傷肺矣。手太陰之脈，起於中焦，還循胃口，寒飲入胃，則冷飲之邪，從肺脈而上至於肺，外內之邪合并，因而客之，則為肺欬矣。此論欬屬肺臟之本病也。至於五臟之邪，上歸於肺，而亦為欬也。乘春則肝先受邪，乘夏則心先受邪，乘秋則肺先受邪，是五臟各以所主之時而受病。如非其秋時，則五臟之邪，各傳與肺而為之欬也。夫人與天地參也，五臟之氣，與四時五行之氣相合，故五臟各以所主治之時，而感於寒則受病，微則上乘於肺而為欬，甚則上行極而下為泄痛矣。先受之者，謂次即傳及於肺而為欬也。欬乃肺之本病，故言肺先受邪。】

帝曰：何以異之？
岐伯曰：肺欬之狀，欬而喘息有音，甚則唾血。心欬之狀，欬則心痛，喉中介介如梗狀，甚則咽腫喉痹。肝欬之狀，欬則兩脅下痛，甚則不可以轉，轉則兩胠下滿。脾欬之狀，欬則右脅下痛，陰陰引肩背，甚則不可以動，動則欬劇。腎欬之狀，欬則腰背相引而痛，甚則欬涎。
【`馬蒔`曰：肺主氣，受邪則發而為喘息有音，金必有聲也，甚則血隨唾出，肺氣受傷也，肺欬之狀如此。又手少隱心經之脈，起於心中，出屬心系，其支別者，從心系上俠咽喉，手厥陰心主之脈，起於胷中，出屬心包絡，故心受邪，則欬必心痛，喉中介介如有梗狀，甚則咽腫喉痹，心欬之狀如此。又足厥陰肝經之脈，上貫鬲，布脅肋，故肝受邪則兩脅下痛，痛甚則脅不可轉，轉則兩胠下脹滿，肝欬之狀如此。又足太陰脾經之欬，必右胠下痛，以脾居於右也，其痛陰陰然引於肩背，蓋脾氣連肺故也，如痛甚則不可動，動則欬劇，脾欬之狀如此。又足少陰腎經之脈，貫脊屬腎絡膀胱，其直者入肺中循喉嚨，又腰者腎之腑，故腎受邪則欬必腰背相引而痛，甚則欬涎，以腎主涎也，腎欬之狀如此。`李東垣`治肺欬用麻黃湯，心欬用桔梗湯，肝欬用小柴胡湯，脾欬用升麻湯，腎欬用麻黃附子細辛湯，雖未必盡中病情，姑備此以俟採擇。】
【`張志聰`曰：喉乃肺竅，心火刑金，故喉中介然如梗，不可轉，不可俛仰也。肝邪乘肺則欬，逆於經而不可轉，轉則胠下滿，脾居右故欬則右脅下痛。脾氣通肺，肺俞在肩背，故陰陰引之。不可以動，不能動搖也。腎脈貫鬲，入肺故欬，則肺俞相引而痛也。】

帝曰：六腑之欬奈何？安所受病？
岐伯曰：五臟之久欬，乃移於六腑。脾欬不已，則胃受之，胃欬之狀，欬而嘔，嘔甚則長蟲出。肝欬不已，則膽受之，膽欬之狀，欬嘔膽汁。肺欬不已，則大腸受之，大腸欬狀，欬而遺失。心欬不已，則小腸受之，小腸欬狀，欬而失氣，氣與欬俱失。腎欬不已，則膀胱受之，膀胱欬狀，欬而遺溺，久欬不已，則三焦受之，三焦欬狀，欬而腹滿，不欲食飲。此皆聚於胃，關於肺，使人多涕唾而面浮腫氣逆也。
【`王冰`曰：三焦者，謂上焦中焦也。上焦者，出於胃上口，並咽以上貫鬲，布胷中走腋。中焦者，亦至於胃口出上焦之後，此所受氣者，泌糟粕，蒸津液，化其精微，上注於肺脈，乃化而為血，故言皆聚於胃，關於肺也。兩焦受病，則邪氣熏肺，而肺氣滿，故使人多涕唾而面浮腫氣逆也。腹滿不欲食者，胃寒故也。胃脈者，從缺盆下乳內廉下，循腹至氣街，其支者，復從胃下口，循腹裏至氣街中而合，今胃受邪，故腹滿不欲食飲也。何以明其不謂下焦？然下焦者，別於回腸，注於膀胱，故水穀者，常並居於胃中，盛糟粕而俱下於大腸，泌別汁，循下焦而滲入膀胱，尋此行化，乃與胃口懸遠，故不謂此也。】
【`馬蒔`曰：此言六腑欬狀，由五臟所移，而久欬則三焦受之，然合五臟六腑之欬，而未有不聚於胃，關於肺者也。欬必以肺受邪，而後傳之於五臟，故五臟欬甚，而後各傳於六腑。脾之脈屬脾絡胃，胃之脈屬胃絡脾，相為表裏，故脾欬不已則胃受之，胃脈循喉嚨，入缺盆下鬲屬胃，故欬則必嘔，嘔甚則長蟲出，胃欬之狀如此。又肝之脈屬肝絡膽，膽之脈屬膽絡肝，相為表裏，故肝欬不已則膽受之，膽脈從缺盆以下胃中貫鬲，故欬則嘔出膽汁，其味苦也，膽欬之狀如此。又肺之脈屬肺絡大腸，大腸之脈，屬大腸絡肺，相為表裏，故肺欬不已則大腸受之，大腸之脈，入缺盆絡肺下鬲，為傳導之腑，故欬則遺失穢物也，大腸欬狀如此。又心之脈屬心絡小腸，小腸之脈層小腸絡心，相為表裏，故心欬不已，則小腸受之，小腸之下，即大腸也，今欬則下失其氣，其氣與欬而俱失也，小腸欬狀如此。又腎之脈屬腎絡膀胱，胱膀之脈屬膀胱絡腎，相為表裏，故腎欬不已，則膀胱受之，膀胱為津液之腑，故遺溺也，膀胱欬狀如此。又六腑之欬不已，則三焦受之，此三焦者，非手少陽之三焦，乃上中下之三焦也，上焦在於膻中，中焦在於中脘，下焦在於臍下陰交，皆在於腹，故欲則腹滿不欲食飲也，三焦欬狀如此。夫五臟六腑之欬如此，然皆聚之於胃，以胃為五臟六腑之主也。關之於肺，以肺先受邪而後傳之於別臟別腑也。使人多涕唾而面浮腫，皆以氣逆於上故耳。此乃臟腑欬疾之總證也。按`李東垣`治胃欬用烏梅丸；膽欬用黃芩加半夏生薑湯；大腸欬用赤石脂禹余糧湯桃仁湯，不止用猪苓湯分水；小腸欬用芍藥甘草湯；膀胱欬用茯苓甘草湯；三焦欬用錢氏異功散。雖未必盡中病情，姑備此以俟採擇。】
【`張志聰`曰：五臟之氣，與天地四時五行之氣相參合，故各以時受病。而六腑之病，又從臟氣而轉移，脾與胃合，脾病移於胃，則胃氣反逆故嘔，嘔甚則穀氣消，穀消則蟲上下作，故甚則長蟲出。長蟲，蚘虫也。膽汁，苦汁也。邪在膽則逆在胃，膽液泄則口苦，胃氣逆則嘔苦，故曰嘔膽汁也。大腸者肺之俯，為傳道之官，是以上逆則欬，下逆則遺失。失當作矢。失氣，後氣也。夫厥氣上逆則欬，下逆則為失，為遺氣，與欬俱失者，厥逆從上下散也。腎合膀胱，膀胱者津液之府，水道出焉，故欬而遺溺。三焦者，中瀆之腑也，水道出焉，屬膀胱，是孤腑也。是六腑之所與合者，是以腎欬不已，膀胱受之，久欬不已，三焦受之，是腎為兩臟而合於六腑者也。三焦為中瀆之府，故腹滿，欬則上焦不能主納，故不欲食飲也。然膀胱三焦之欬，皆邪聚於胃而上關於肺故也。夫三焦為決瀆之腑，膀胱者津液之所藏，關門不利，則聚水而從其類矣。水聚於胃，則上關於肺而為欬，欬則肺舉，肺舉則液上溢，故使人涕唾，水氣上乘，故面浮腫而氣逆也。】

帝曰：治之奈何？
岐伯曰：治臟者治其俞，治腑者治其合，浮腫者治其經。
帝曰：善。
【`王冰`曰：諸臟俞者，皆脈之所起第三穴；諸腑合者，皆脈之所起第六穴也。經者，臟脈之所起第四穴，腑脈之所起第五穴。《甲乙經》曰：脈之所注為俞，所行為經，所入為合。此之謂也。】
【`馬蒔`曰：此言治欬之法。五臟必治其俞穴，六腑必治其合穴，浮腫必治其臟腑之經穴也。五臟俞穴者，肺俞太淵，脾俞太白，心俞神門，腎俞太谿，肝俞太衝是也。六腑合者，大腸合曲池，胃合三里，小腸合小海，膀胱合委中，三焦合天井，膽合陽陵泉是也。若臟腑之欬，而面皆浮腫，則隨臟腑之經穴，而各分治之。肺之經穴經渠，大腸之經穴陽谿，胃之經穴解谿，脾之經穴商丘，心之經穴靈道，小腸之經穴陽谷，膀胱之經穴崑崙，腎之經穴復溜，心包絡之經穴間使，三焦之經穴支溝，膽之經穴陽輔，肝之經穴中封是也。】
【`張志聰`曰：欬在五臟，當治其俞。五臟之俞。皆在於背。欲知背俞，先度其兩乳間，以草度其背，是謂五臟之俞，灸刺之度也。合治內腑，故欬在六腑者，取之於合。浮腫者，取肺胃之經脈以治之。】

# 舉痛
★ 素問·舉痛論篇第三十九
【`馬蒔`曰：首節悉舉諸痛以為問，故名篇。】

黃帝問曰：余聞善言天者，必有驗於人；善言古者，必有合於今；善言人者，必有厭於己。如此則道不惑而要數極，所謂明也。今余問于夫子，令言而可知，視而可見，捫而可得，令驗於己而發蒙解惑，可得而聞乎？
岐伯再拜稽首對曰：何道之問也？
【`王冰`曰：善言天者，言天四時之氣，溫涼寒暑，生長收藏，在人形氣，五臟參應，可驗而指示善惡，故曰必有驗於人。善言古者，謂上古聖人，與今人養生損益之道理，可合而與論成敗，故曰必有合於今。善言人者，謂形骸骨節，更相支拄，筋脈束絡，皮肉包裹，而五臟六腑，次居其中，假七神五臟而運用之，氣絕神去，則之於死，是以知彼浮形，不能堅久，靜慮於己，亦與彼同，故曰必有厭於己也。夫如此是知道要數之極，悉無疑惑，深明至理而然。發蒙解惑，言令一一條理，而目視手循驗之可得也。】
【`張志聰`曰：本經云，氣傷痛，蓋痛在有形之形身，而傷於無形之氣分，是病皆生於寒熱七情，而證見於臟腑經脈，舉痛而論，百病皆然，能會通此道，庶明而不惑。是以帝言知天道者，苟能驗於人，知往古者，苟能合於今，善言人者，必有足於己，如此則道不惑而知要數之極，此所謂明道者也。此帝欲知望色按脈問病三者之應驗，而開發於未明。】

帝曰：願聞人之五臟卒痛，何氣使然？
岐伯對曰：經脈流行不止，環周不休。寒氣入經而稽遲，泣而不行，客於脈外則血少，客於脈中則氣不通，故卒然而痛。
帝曰：其痛或卒然而止者，或痛甚不休者，或痛甚不可按者，或按之而痛止者，或按之無益者，或喘動應手者，或心與背相引而痛者，或脅肋與少腹相引而痛者，或腹痛引陰股者，或痛宿昔而成積者，或卒然痛死不知人，有少間復生者，或痛而嘔者，或腹痛而後泄者，或痛而閉不通者。凡此諸痛，各不同形，別之奈何？
岐伯曰：寒氣客於脈外則脈寒，脈寒則縮踡，縮踡則脈絀急，絀急則外引小絡，故卒然而痛，得炅則痛立止，因重中於寒則痛久矣。寒氣客於經脈之中，與炅氣相薄則脈滿，滿則痛而不可按也。寒氣稽留，炅氣從上，則脈充大而血氣亂，故痛甚不可按也。寒氣客於腸胃之間，膜原之下，血不得散，小絡急引故痛，按之則血氣散，故按之痛止。寒氣客於俠脊之脈，則深按之不能及，故按之無益也。寒氣客於衝脈，衝脈起於關元，隨腹直上，寒氣客則脈不通，脈不通則氣因之，故喘動應手矣。寒氣客於背俞之脈則脈泣，脈泣則血虛，血虛則痛。其俞注於心，故相引而痛。按之則熱氣至，熱氣至則痛止矣。寒氣客於厥陰之脈，厥陰之脈者，絡陰器繫於肝，寒氣客於脈中，則血泣脈急，故脅肋與少腹相引痛矣。厥氣客於陰股，寒氣上及少腹，血泣在下相引，故腹痛引陰股。寒氣客於小腸膜原之間，絡血之中，血泣不得注於大經，血氣稽留不得行，故宿昔而成積矣。寒氣客於五臟，厥逆上泄，陰氣竭，陽氣未入，故卒然痛死不知人，氣復反則生矣。寒氣客於腸胃，厥逆上出，故痛而嘔也。寒氣客於小腸，小腸不得成聚，故後泄腹痛矣。熱氣留於小腸，腸中痛，癉熱焦渴，則堅乾不得出，故痛而閉不通矣。 【 卒，音猝。泣，音濇。絀，丁骨切。炅，音炯。重，平聲。中，去聲。乾，音干。】
【`王冰`曰：此帝欲明異候之所起也。脈左右環，故得寒則縮踡而絀急，縮踡絀急，則衛氣不得通流，故外引於小絡脈也。衛氣不入，寒內薄之，脈急不縱，故痛生。得熱則衛氣復行，寒氣退辟，故痛止。重寒難釋，故痛久不消。脈既滿大，血氣復亂，按之則邪氣攻內，故不可按也。膜，謂鬲間之膜。原，謂鬲肓之原。血不得散，謂鬲膜之中小絡脈內血也。絡滿則急，故牽引而痛生也。手按之則寒氣散，小絡緩，故痛止。俠脊之脈者，當中督脈也，次兩旁足太陽脈也。督脈者循脊裹。太陽者貫膂筋，故深按之不能及也。若按當中，則膂節曲，按兩旁則膂筋蹙，合曲與蹙合，皆衛氣不得行過，寒氣益聚而內蓄，故按之無益。衝脈，奇經脈也。關元，穴名，在臍下三寸。言起自此穴，即隨腹而上，非生出於此也。其本生出，乃起於腎下也。直上者，謂上行會於咽喉也。氣因之，謂衝脈不通，足少陰氣因之上滿衝脈，與少陰並行，故喘動應於手也。背俞，謂心俞足太陽脈也。夫俞者，皆內通於臟，故曰其俞注於心，相引而痛也。按之則溫氣入，溫氣入則心氣外發，故痛止。厥陰，肝之脈，絡陰器繫於肝，脈急故引脅與少腹痛也。厥氣客陰股，寒氣上少腹，亦厥陰肝脈之氣也，以其脈循陰股，入毛中，環陰器，上抵少腹，故曰厥氣客陰股，寒氣上及於少腹也。血泣不得注於大經，言血為寒氣之所凝結，而乃成積氣。復反則生者，言臟氣被寒壅遏而不行，氣復得通則已也。腸胃客寒留止，則陽氣不得下流而反上行，寒不去則痛生，陽上行則嘔逆，故痛而嘔也。小腸為受盛之腑，中滿則寒邪不居，故不得結聚，而傳下入於迴腸，迴腸，廣腸也，為傳導之腑，物不得停，故後泄而通，熱滲津液，故便堅也。】
【`馬蒔`曰：此言諸痛之異，皆由於寒，惟痛而便閉不通者，則以熱氣留於小腸散也。人之卒然而痛者，蓋以經脈流行不止，環周不休，寒氣入於經脈，而脈氣稽遲，濇滯不行，或客於經脈之外，則血原少而愈濇，或客於經脈之中，則脈遂濇而不通，皆能卒然而痛也。有等痛能卒然而止者，蓋以寒氣客於經脈之外，則經脈亦寒，遂致縮踡絀急，衛氣不得流通，外則牽引小絡之脈，故卒然而痛。偶得炅氣，或火或湯之類，則衛氣行於外，故卒然而痛又止也。炅者，熱氣也。有等痛甚不休者，蓋以寒氣客於經脈之外，既中於前，而又中於後，則重中於寒，故痛之愈久也。有等痛甚不可按者，蓋以寒氣客於經脈之中，內有內熱之氣外出，寒氣與熱氣相薄，則經脈自滿，惟其滿則脈充大時，血與氣亂，故痛甚而不可按也。有等按之而痛止者，蓋以寒氣客於腸胃之間，膜原之下，內有血因寒而不散，內有小絡因寒而急引，故痛，按之則血氣自散，小絡自緩，故按之而痛止也。但按後復痛，當有去寒之法耳。有等按之無益，而痛自若者，蓋以寒氣客於俠脊之脈，則中為督脈，而兩旁為足太陽膀胱經之脈，俠脊而行者也，寒氣入於風門，則日深一日，雖按之亦不能及，故按之無益也。有等痛至發喘，應手而動者，蓋以寒氣客於衝脈，衝脈起於關元，隨腹直上，即俠臍上行至胸中而散也，寒氣客之則衝脈不通，氣不能上，故發喘而動，則應手而痛也。有等心與背相引而痛者，蓋以寒氣客於背俞之脈，屬足太陽膀胱經，凡五臟六腑之俞穴，皆屬於此經也。寒客之則脈自清，其血虛，虛則痛，其俞內通於心，正以陽病行於陰也，故背與心相引而痛，但按之則腹中之熱氣至，熱氣至則痛亦止矣。有等脅肋與少腹相引而痛者，蓋以寒氣客於足厥陰肝經之脈，則血濇脈急，故脅肋與少腹相引而痛矣。有等腹痛引陰股者，蓋肝脈循陰股而上，寒氣客之，上抵少腹，則血濇不行，上下相引，故腹痛引陰股也。有等痛之宿昔而成積者，蓋以寒氣客於小腸膜原之間，絡血之中，其血凝泣，不得外注於大經之脈，血氣稽留而不行，故痛至宿昔而成積聚也。有等卒然痛死不知人，少間即復生者，蓋以寒氣客於五臟，五臟之氣厥逆而上泄，不附諸臟，則陰經之氣竭，衛氣不得入，故寒氣壅滯，卒然痛死不能知人，待臟氣復反，衛氣既入則生矣。有等痛而嘔者，蓋以寒氣客於腸胃，腸胃之氣，厥逆而上出，故痛而作嘔也。有等腹痛而後泄者，蓋以寒氣客於小腸，小腸為受盛之腑，寒邪客之，則不得結聚而傳入於大腸，所以後泄而痛也。有等痛而便閉不通者，蓋以熱氣留於小腸，腸中作痛，癉熱焦渴，則且堅而干不得出，故痛而便閉不通也。由此觀之，則諸痛皆寒，而惟便閉不通為有熱者，此皆言而可知者也。】
【`張志聰`曰：經氣流轉，如環無端，寒氣客之，則凝泣而不行矣。客於脈外，則脈縮踡而血少，客於脈中，則脈滿而氣不通，故卒然而痛也。絀，猶屈也。寒則血凝泣，故脈縮踡，縮踡則絀急而外引小絡，夫經脈為裏，浮而外者為絡，外內引急，故卒然而痛也。炅氣，太陽之氣也。脈寒而得陽熱之氣，則縮絀即舒，故其痛立止。若復感於寒，則陽氣受傷，故痛久而不止。榮血行於脈中，陽氣行於脈外，寒邪在脈，與陽氣相搏，則血氣淖澤而脈滿矣，脈滿故痛而不可按也。寒氣稽留於脈中，陽氣惟升而從上，血氣不能相將，而循行則亂矣。膜原者，連於腸胃之脂膜，亦氣分之腠理。《金匱要略》云：腠者是三焦通會元真之處，理者皮膚臟腑之文理也。蓋在外則為皮膚肌肉之腠理，在內則為橫連臟腑之膜原，皆三焦通會元氣之處。如寒氣客於腸胃膜原之間，則內引小絡，故痛也。夫痛者陰也，氣為陽，經絡為陰，是以本篇論痛，皆邪傷於經脈，如邪客於脈外之氣分，而迫於經絡為痛者，或得炅或按之則痛止，蓋寒邪得氣而易散也。如邪入於經絡而為痛者，甚則不可按、或雖按之無益，蓋陰分之邪難散也。此邪在膜原之氣分，牽引小絡而痛，故按之即止。俠脊之脈，伏衝之脈也。伏衝之脈，上循背裏，邪客之則深，按之不能及，故按之無益也。則深者謂邪客於俠脊之衝脈則深，在於腹之衝脈則浮於外而淺矣。夫衝脈之循於背者，注於經，其浮而外循於腹者，至胷中而散於脈外之氣分，故脈不通，則氣因之而喘動應手，謂脈逆於胷之下，而氣因病於胷之上。喘動應手者，人迎氣口喘急應手也。至若太陽為炅熱之氣，雖寒客於經俞，得氣至則痛止矣。背俞之脈者，足太陽之脈也。太陽之脈循於背，而五臟六腑之俞，皆在太陽之經，故曰背俞之脈。臟腑之血氣，皆注於俞，故寒客之，則脈濇而血虛，血虛則痛矣。夫心主血脈，五臟六腑之俞皆注於心，故相引心而痛。心為陽中之太陽，蓋與太陽之氣標本相合，是以按之則熱氣至而痛止矣。肝主血，故寒氣客於厥陰之脈，則血濇脈急。肝脈布脅肋，循陰氣，故脅肋與少腹相引而痛。腹痛引陰股者，以寒氣在上，厥氣在下，上下相引而為痛也。厥陰之脈，上抵少腹，下循陰股，故腹痛引陰股，蓋言經氣上下相通，故邪正相引而為痛。夫膜原之間，亦有血絡，寒氣客於膜原之血絡，不得入於大經而成積也。[百病始生]篇曰：邪在絡之時，痛於肌肉，其痛之時息，大經乃代，留而不去，傳舍於腸胃之外，膜原之間，留著於脈，稽留而不去，息而成積。蓋言邪在於外內之絡脈者，必轉入於大經，而後乃代謝，如血氣稽留於絡脈，則宿昔而成積矣。宿昔，稽留久也。息，止也。大經，臟腑之大絡也。寒氣客於五臟，臟陰之氣，厥逆於上，而從上泄，則陰氣內竭矣。陽熱之氣，又未入於內，則裏氣虛傷，故卒然痛死不知人，得陰陽之氣，復反於內則生矣。寒氣客於腸胃之間，從胃上出，故痛而嘔。愚按在臟之邪，溜腑而解，在腸胃之邪，從下洩而解，今臟腑之邪，皆從上逆而出者，病氣而不入經也，故痛而嘔。寒氣客於小腸之間，轉入於腸內，故不成積聚，而為後洩腹痛也。夫小腸之邪，不得後洩而為熱閉也。熱氣者，寒氣稽留而化熱也。小腸為赤腸，乃心臟之腑，故感火氣而化熱。癉，消癉也。小腸主液，腸中熱則液消而為癉熱矣。焦者火之氣，感火熱之氣而為焦渴也。液消熱燥，則受盛之物，堅乾而不得出，故痛閉不通矣。】
【`楊元如`曰：此篇論寒氣，而末結熱氣一條者，謂寒邪稽留不去，得陽熱之氣而能化熱者也。】

帝曰：所謂言而可知者也，視而可見，奈何？
岐伯曰：五臟六腑，盡有部，視其五色，黃赤為熱，白為寒，青黑為痛，此所謂視而可見者也。
【`王冰`曰：部謂面上之分部。中熱則色黃赤。陽氣少，血不上榮於色故白。血凝泣則變惡，故色青黑則痛。】
【`馬蒔`曰：此言視之而可見者，惟辨其面部之色而已。蓋五臟六腑，雖在於內，而面上分部，皆盡有之。視其五色，黃赤為熱，非內熱則外不黃赤也。白為寒，非內寒則外不白也。青黑為痛，非內痛則外不青黑也。此所謂視之而可見者如此。】
【`張志聰`曰：言而可知者，言其病而知其處也。視而可見者，觀其色而見其病也。五臟六腑之氣色，皆見於面，而各有所主之部位。觀其五色而可見其病矣。中有熱則色見黃赤，寒則血凝泣，故面白脫色也。青黑乃陰寒凝滯之色，故為痛。】

帝曰：捫而可得奈何？
岐伯曰：視其主病之脈，堅而血及陷下者，皆可捫而得也。
【`馬蒔`曰：此言捫之而可得者，唯按其主病之脈，堅而不散，及血結脈陷而已。蓋臟腑各有主病，必有其脈，而分肉之部，其血必結，其脈必陷，故可捫之而知病也。】
【`張志聰`曰：捫而可得，謂按其脈而得其病也。主病之脈者，臟腑所主之病脈也。堅而血者，邪氣實也。，陷下者，正氣虛也。言邪正虛實，皆可捫而得之。】

帝曰：善。余知百病生於氣也，怒則氣上，喜則氣緩，悲則氣消，恐則氣下，寒則氣收，炅則氣泄，驚則氣亂，勞則氣耗，思則氣結，九氣不同，何病之生？
岐伯曰：怒則氣逆，甚則嘔血及飧泄，故氣上矣。喜則氣和志達，榮衛通利，故氣緩矣。悲則心系急，肺布葉舉，而上焦不通，榮衛不散，熱氣在中，故氣消矣。恐則精卻，卻則上焦閉，閉則氣還，還則下焦脹，故氣不行矣。寒則腠理閉，氣不行，故氣收矣。炅則腠理開，榮衛通，汗大泄，故氣泄矣。驚則心無所倚，神無所歸，慮無所定，故氣亂矣。勞則喘息汗出，外內皆越，故氣耗矣。思則心有所存，神有所歸，正氣留而不行，故氣結矣。
【`王冰`曰：百病生於氣，言虛實逆順緩急，皆能為病也。怒則陽氣逆上而肝氣乘脾，故甚則嘔血及飧泄作。何以明其然？怒則面赤，甚則色蒼。《靈樞經》曰：怒而不止則傷志，明怒則氣逆上而不下也。喜盛則氣脈和調，故志達暢。榮衛通利，故氣徐緩。悲則損於心，心系急則動於肺，肺氣系諸經逆，故肺布而葉舉，恐則陽精卻上而不下流，故卻則上焦閉也。上焦既閉，氣不行流，下焦陰氣，亦還迴不散，而聚為脹也。然上焦固禁，下焦氣還，各守一處，故氣不行也。腠，謂津液滲泄之所。理，謂文理縫會之中。氣，謂衛氣。身寒則衛氣沉，故皮膚文理及滲泄之處，皆閉密而氣不流，衛氣收斂於中而不發散也。陽則舒，陰則慘，故熱則膚腠開發，榮衛大通，津泄外滲而汗大泄也。奔氣越故不調理而亂，疲力役則氣奔速，故喘息。氣奔速則陽外泄，故汗出。然喘且汗出，內外皆踰越於常紀，故氣耗損也。思則系心不散，故氣亦停留。】
【`馬蒔`曰：此因帝以九氣為問，而伯明言之也。怒則氣上行者，正以肝主於怒，怒則厥氣上逆，故甚則嘔血也。肝木乘脾，則脾為木侮，故下為飧泄，所謂暴注下迫者也。喜則氣緩者，正以喜屬於心，喜則氣已和，志已達，榮行經脈之內，衛行分肉之間，自然通利而無間，大氣自覺舒緩也。悲則氣消者，正以精氣并於肺則悲，悲則心系必急。《靈樞》[口問]篇云：悲哀愁憂則心動。肺與心皆在鬲上，唯心系急，故肺隨系急而上布，其肺葉皆舉，所以上焦不通，榮氣在內，不能行之經脈之中，衛氣不得出以行於諸陽之表，榮衛不散而熱氣相蒸於其中，故上焦之大氣，自為之漸消也。恐則氣下者，正以精氣并於腎則恐，腎脈自足心涌泉出內踝，上股內後廉，貫脊屬腎絡膀胱，其直行者，從腎貫肝鬲，入肺中，循喉嚨，俠舌本，其支者，從肺出絡心，注胷中，今恐則精氣卻而不能上行，上焦自閉，閉則氣復還於下，下焦遂脹，故氣不能上行而仍在於下也。寒則氣收者，蓋以身寒則腠理閉，衛氣不得行於外，故臟腑之氣，收斂於內也。炅則氣泄者，以熱則腠理開，榮衛通，汗大泄，故氣泄於外也。驚則氣亂者，正以心之志為神，驚則心無所倚著，神無所歸宿，盧無所定一，故氣因之而亂也。勞則氣耗者，正以人有勞役，則氣動而喘息，其汗必出於外。夫喘則內氣越，汗出則外氣越，故氣以之而耗散也。思則氣結者，正以心之官則思，思則心有所存，神有所歸，其氣留蓄而不行，故氣結也。】
【`張志聰`曰：夫寒暑運行，天之陰陽也，喜怒七情，人之陰陽也。是以舉痛而論陰陽寒熱，知百病之皆生於氣焉。然寒熱七情，皆傷人氣，而氣有上下消耗之不同，是何病之所生也？怒為肝志，肝主藏血，怒則肝氣上逆，故甚則嘔血。木氣乘脾，故為飧泄。脾位中州，肝臟居下，故嘔血飧泄，皆為氣上也。喜乃陽和之氣，故志意和達，榮衛疏通，其氣舒徐而和緩矣。心氣并於肺則悲，心悲氣并則心系急，心系上連於肺，心系急則肺布葉舉矣。肺主氣而位居上焦，主行榮衛陰陽者也。肺臟布大而肺葉上舉，則上焦之氣不通，而榮衛不能行散矣。氣鬱於中，則熱中氣不運行，故潛消也。氣者，水中之生陽也。腎為水臟，主藏精而為生氣之原，恐傷腎，是以精氣退卻而不能上升。膻中為氣之海，上出於肺，以司呼吸，然其原出於下焦，故精氣卻則上焦閉，閉則生升之氣，還歸於下，而下焦脹矣。上下之氣不相交通，故氣不行矣。腠理者，肌肉之文理，乃三焦通會元真之處，寒氣客之，則腠理閉而氣不通，故氣收於內矣。衛行脈外之腠理，汗乃榮血之陰液。夫氣為陰之固，陰為陽之守，炅則腠理開，汗大泄，則陽氣從而外泄矣。驚則心氣散而無所倚，神志越而無所歸，思慮惑而無所定，故氣亂矣。勞則腎氣傷而喘息於內，陽氣張而汗出於外，外內皆越，故氣耗散矣。所以任物謂之心，心之所之謂之志，因志而存變謂之思，故思則心神內藏，正氣留中而不行，故氣結矣。】

# 腹中
★ 素問·腹中論篇第四十
【`馬蒔`曰：篇內所論者，皆腹中之病，故名篇。】
【`張志聰`曰：此篇論外不涉於形身，內不關乎臟腑，在於宮城空郭之中，或氣或血，或風或熱，以至於女子之姙娠，皆在於空腹之中，故篇名腹中論。】

黃帝問曰：有病心腹滿，旦食則不能暮食，此為何病？
岐伯對曰：名為鼓脹。
帝曰：治之奈何？
岐伯曰：治之以雞矢醴，一劑知，二劑已。
帝曰：其時有復發者何也？
岐伯曰：此欺食不節，故時有病也。雖然，其病且巳時，故當病氣聚於腹也。
【`王冰`曰：心腹脹滿，不能再食，形如鼓革，故名鼓脹。飲食不節則傷胃，胃脈者循腹裏而下行，故飲食不節，時有復病者，病氣聚於腹中也。】
【`馬蒔`曰：此論鼓脹之病也。帝問病有心腹脹滿，旦食而不能暮食，蓋以脹則不能再食耳。伯言名之為鼓脹也。治之者以雞屎為醴飲之。服一劑則覺病有退意，服二劑則病自已矣。方用雞屎乾者八合，炒香，以無灰好酒三碗入之，共煎至乾一半許，用布濾出其汁，五更熱飲則腹鳴，辰巳時行後二三次皆黑水也。次日覺足面漸有縐紋，又飲一次，則漸縐至膝上而病愈矣。但雞屎用雄雞者氣全，又山間蓄之者更效，要知山間多吞毒蟲，而有以毒攻毒之意。其愈後有腹脹者，特以飲食不節故耳。正以病將愈時，而飲食復傷，則邪氣復聚於腹，所以為之再脹也。慎哉！】
【`張志聰`曰：心腹滿者，謂胷膈間乃心主之宮城，腹中乃臟腑之郛郭也。鼓脹者，如鼓革之空脹也。此因脾土氣虛，不能磨穀，故旦食而不能暮食，以致虛脹如鼓也。雞矢，取雞屎上之白色者，雞之精也。雞屬陽明秋金，在卦配巽風木，此乃脾土艱於運化，以致脹滿不食。風木制化土氣，陽明燥合太陰，醴乃熟穀之液，釀以稻米，炊之稻薪，主補益中土，而先行於榮衛者也。故一劑則腹中溫和，二劑其病則已。飲食不節，則復傷其脾，故時有復發也。或雖非飲食不節，值其病且已之時，而即受其飲食，故當病氣聚於腹，此深戒其慎節於飲食也。】

帝曰：有病胷脅支滿者，妨於食，病至則先聞腥臊臭，出清掖，先唾血，四肢清，目眩，時時前後血，病名為何？何以得之？
岐伯曰：病名曰**血枯**，此得之年少時，有所大脫血，若醉入房中，氣竭肝傷，故月事衰少不來也。
帝曰：治之奈何？復以何術？
岐伯曰：以四烏鰂骨，一藘茹，二物并合之，丸以雀卵，大如小豆，以五丸為後飯，飲以鮑魚汁，利腸中及傷肝也。 【 鰂，賊同。藘，閭同。】
【`王冰`曰：清涕從窈漏中漫液而下，水出清冷也。前後血，謂前陰後陰出血也。出血多者，謂之脫血漏下。鼻衂嘔吐出血皆同焉。夫醉則血脈盛，血脈盛則內熱，因而入房，髓液皆下，故腎中氣竭也。肝藏血以養人，脫血故肝傷也。然於丈夫則精液衰乏，女子則月事衰少而不來。飯後藥先，謂之後飯。】
【`馬蒔`曰：此論血枯之病也。帝問病有胷脅支肋俱滿者，妨害於食，方病將至之時，則先聞腥臊臭，先出清液，先唾血，先四肢冷，先目瞑眩，及其病至，則時時前後皆出血，此為何病？伯言此名為血枯也，是得之年少之時，曾大脫血，凡鼻衂、便血、吐血者是也。其人不知所慎，醉以入房，致使醉則損傷其中氣而竭絕，入房則勞其肝氣而受傷。蓋司閉藏者腎也，司疏泄皆肝也，故入房不惟傷腎，而且傷肝也。在丈夫則精液衰乏，女子則月事衰少不來也。但本節則主女子而言耳，馴至其後，則腎肝肺三經日以益衰，所以先有將病諸證，而時時前後下血也。治之者，惟用烏鰂骨四，藘茹一，二物并合之，以雀卵為丸，大如小豆，每用五丸，先服其藥，而飯則後之，且又飲以鮑魚之汁，利其腸中，及肝氣必受傷必有積血，所以用此物也。】
【`張志聰`曰：上節論腹中氣虛，其病在脾，此論腹中血脫，所傷在肝也。夫血乃中焦水穀之汁，專精者行於經隧，為經脈之血，其流溢於中者，注於腎臟而為精，復奉心化赤而為血，從胞中而注於衝脈，循腹上行至胷中而散，充膚熱肉，淡滲於皮膚而生毫毛，臥則歸藏於肝，寤則隨衛氣而復行於皮膚之氣分，男子絡脣口而生髭鬚，女子以時下為月事，此流溢於中布散於外之血也。是以此血虛脫，則肝氣大傷，有病胷脅支滿者，肝虛而脹滿也。食氣入胃，散精於肝，肝氣傷，故妨於食也。肝臭臊，肺臭腥，不能淡滲皮毛，則肺虛，無所歸藏於肝則肝虛，肝腑兩虛，是以病至則先聞腥臊臭也。肺氣虛，出清液，肝臟虛，先唾血也。不能充膚熱肉，則四肢冷，肝開竅於目，故目眩也。肝主疏泄，時時前後血者，肝無所藏而虛泄矣。有所大脫血則傷肝，肝傷，在女子則月事衰少不來矣。醉以入房，在男子則傷精，精傷則無從而化赤矣。氣生於精血，精血虛脫則氣竭矣。烏鰂骨，烏賊魚之骨也。蓋烏者腎之色，骨乃腎所生，主補益腎臟之精血者也。藘茹，一名茜草，又名地血，汁可染絳，其色紫赤，廷蔓空通，乃生血通經之草也。夫魚乃水中動物，屬陰中之陽，血中之氣，故用烏鰂骨四者，以布散於四肢也。血乃中焦所生，用藘茹一者，主生聚於中焦也。夫飛者主氣，潛者主血。卵白主氣，卵黃主血。雀乃羽蟲，潛入大水為蛤，故丸以雀卵者，因氣竭肝虛，補血而補氣也。豆乃腎之穀，五者土之數，氣血皆中焦所生，故宜飯後而服五豆許也。鮑魚味鹹氣臭，主利下行，故飲鮑魚汁以利腸中，而後補肝之傷也。按詩茹藘在阪，茹藘即茜也，可以染絳。又李時珍云，牽別為茹，連復為藘，故名茹藘。今諸本皆曰藘茹，亦相承於誤耳。】

帝曰：病有少腹盛，上下左右皆有根，此為何病？可治否？
岐伯曰：病名曰**伏梁**。
帝曰：伏梁何因而得之？
岐伯曰：裹大膿血，居腸胃之外不可治，治之每切按之致死。
帝曰：何以然？
岐伯曰：此下則因陰，必下膿血，上則迫胃脘，生鬲俠胃脘內癰，此久病也，難治。居齊上為逆，居齊下為從。勿動亟奪，論在刺法中。 【 齊，臍同。下俱同。亟，音氣。】
【`王冰`曰：伏梁，心之積也，正當衝脈帶脈之部分也。病當二脈之分，則少腹盛，上下左右皆有根也。以其上下堅盛，如有潛梁，故病名伏梁，不可治也。以裹大膿血居腸胃之外，按之痛悶不堪，故每切按之致死也。以衝脈下行者絡陰，上行者循腹故也。上則迫近於胃脘，下則因薄於陰器也。若因薄於陰，則便下膿血，若迫近於胃，則病氣上出於鬲，復俠胃脘內長癰也。何以然哉？以本有大膿血在腸胃之外故也。若裹大膿血居齊上，則漸傷心臟，故為逆，居齊下，則去心稍遠，猶得漸攻，故為從。勿動亟奪，言不可移動，但數數去之則可矣。】
【`馬蒔`曰：此論伏梁之證，而有亟奪之法也。帝問有病少腹盛滿，在上在下，在左在右，皆有根相連，此為何病及可治否？伯言病名曰伏梁，蓋此伏梁者，裹大膿血居於腸胃之外，不可輕易以治之，若治之而每每切按，則痛悶幾死。何也？少腹之中，正衝帶二脈之部分，帶脈起於季脅，迴身一周，橫絡於齊下，衝脈與足少陰腎經之脈，起於腎下，出於氣衝，循陰股，其上行者出齊下關元，俠齊直上，循腹各行，會於咽喉。故病當其分，則少腹盛，上下左右皆有根，且其下與足之三陰而相因，必有時亦下有餘之膿血。三陰氣升，故上則迫近於胃脘，且生膈俠胃脘內之癰。蓋腸胃之外既有膿血，而胃脘之中亦有膿血也，此豈朝夕所致哉？乃日久所積也。最為難治。使此積日升迫胃，而居於齊上則為逆，若仍如初時，而居於齊下則為順，然所以治之者無他法，斷不可輕動之也。如上文切按之謂，必數數瀉以奪之，則可以漸減，而不使之上迫耳。】
【`張志聰`曰：盛，滿也。少腹，齊下也。上下左右皆有根，此病在血分，有脈絡之連絡於上下四旁也。伏梁，如梁之橫伏於內也。上二節論氣血之虛脹，下論伏梁胃脘癰，乃氣血之實脹也。裹大如囊，裹物之大也。居腸胃外，在空郭之間也。不可治者，不可治以按摩也，如急切欲其解散而按摩之，必致痛而欲死。蓋有形之邪，則不易散也。此下謂少腹陰前後二陰也。衝脈起於胞中，并足陽明，俠齊左右，循腹上行，此因陰中必下膿血，循經而上，則迫及胃脘，生鬲俠胃脘內癰，以致留積膿血於腸胃之外，而如囊裹之大也。久病者，謂癰生於鬲胃之間，病者不覺，故癰膿漸積於腹中而成裹大也。齊上乃腹中之氣分，故為逆。齊下乃胞中之血分，易於行泄，故為從。勿動者，不可按摩引動也，亟當迎而奪之。其刺取之法用圓利鍼，微大其末，反小其身，令可深納以取癰痹，此論在《鍼經》之刺法中。`張兆璜`曰：胃脘正當鬲間，曰鬲俠胃脘內癰者，謂癰生於鬲胃之間，乃在胃外之膜原而非胃上也。`朱聖公`曰：此系熱中之病，故在陰則下膿血，上則迫生胃癰。】

帝曰：人有身體髀股胻皆腫，環齊而痛，是為何病？
岐伯曰：病名伏梁，此風根也。其氣溢於大腸，而著於肓，肓之原在齊下，故環齊而痛也。不可動之，動之為水溺濇之病。
【`王冰`曰：肓之原，即衝脈也。齊下謂脖胦，在齊下同身寸之二寸半。】
【`馬蒔`曰：此亦論伏梁之證，而戒其不可以輕動也。衝脈與足少陰之絡，起於腎下，出於氣街，循陰股內廉，斜入膕中，循胻骨內廉，並足少陰經，下入內踝之後，入足下，其上行者，出齊下三寸關元之分，俠齊直上，循腹各行，會於咽喉，故身體髀股胻皆腫，遶齊而痛也。病雖名曰伏梁，亦有風入，此以為諸證之根。且衝脈與大腸相附，故其病氣溢於大腸而著於肓。肓之原出於脖胦，正在齊下，故環齊而痛者此耳。大凡得此疾者，慎不可輕易動之。若動之當為水溺難濇之病，正以衝脈起於腎下，出於氣街，其上行者起於胞中，上出齊下關元之分，故不可動之者如此。何也？蓋用毒藥以大下之，則病本在下，又復重下，將使氣壅於下，而不復得疏也。由此觀之，則日逐升散之法為可施矣。】
【`張志聰`曰：此論邪留氣分而為伏梁也。氣行於肌腠之間，是以身體股胻皆腫。風為陽邪，傷人陽氣，此風邪傷氣，而留於齊腹之間，故曰此風根也。大腸謂大腸之外，空郭之間，風邪之氣充溢於大腸之外，而留著於膏肓，膏肓即膜原之屬，正在齊下，故繞齊而痛也。不可動者，不可妄攻以動之也。蓋風邪之根留於齊下，動之則風氣淫俠而鼓動其水，水溢於上，則小便為之不利矣。】

帝曰：夫子數言熱中消中，不可服高梁、芳草、石藥。石藥發癲，芳草發狂。夫熱中消中者，皆富貴人也。今禁膏粱，是不合其心；禁芳草石藥，是病不愈。願聞其說。
岐伯曰：夫芳草之氣美，石藥①之氣悍，二者其氣急疾堅勁，故非緩心和人，不可以服此二者。
帝曰：不可以服此二者，何以然？
岐伯曰：夫熱氣慓悍，藥氣亦然，二者相遇，恐內傷脾。脾者土也而惡木，服此藥者，至甲乙日更論。 【 數，音朔。高、膏同。惡，去聲。】 *① 石藥：原本作「藥石」，據《素問·[腹中]論篇》改。*
【`王冰`曰：多飲數溲，謂之熱中。多食數溲，謂之消中。多喜曰癲，多怒曰狂。熱中消中者，脾氣之上溢甘肥之所致，故禁食高粱芳美之草也。[通評虛實]論曰：凡治消癉甘肥貴人，則膏粱之疾也。[奇病]論曰：夫五味入於口，藏於胃，脾為之行其精氣，津液在脾，故令人口甘，此肥美之所發也，此人必數食甘美而多肥也。肥者令人內熱，甘者令人中滿，故其氣上溢，轉為消渴，此之謂也。夫富貴人者，驕恣縱欲，人無能禁之，禁之則逆其志，順之則加其病也。脾氣溢而生病，氣美則重盛於脾，消熱之氣躁疾，氣悍則又滋其熱，若人性和心緩，氣候舒勻，不與物爭，釋然寬泰，則神不躁迫，無懼內傷，故非緩心和人，不可以服此二者。熱氣慓盛則木氣內餘，故心非和緩，則躁怒數起，躁怒數起，則熱氣因木以傷脾，故至甲乙日更論脾病之增減也。】
【`馬蒔`曰：此詳論熱中消中，不可服膏粱、芳草、石藥也。多飲數溲，謂之熱中。多食數溲，謂之消中。犯此二疾者，不可服膏粱之味與芳草石藥，正以多喜曰癲，多怒曰狂，彼石藥發癲，芳草發狂故耳。然而熱中消中，乃富貴人之疾，今禁膏粱則不合其心，禁芳草石藥則病又不愈，此帝之所以疑也。伯言芳草氣美，石藥氣悍，皆急疾堅勁，非性緩心和者，不可以輕服。何也？正以熱消二證，熱氣在內者慓悍，而藥氣急疾堅勁，苟輕服之，則二者相遇，恐傷脾氣。至甲乙日診之，則脾氣之傷否見矣。蓋脾者上也，土惡木剋，凡服此藥者，遇甲乙日，則木必勝土，藥之為害，不容掩也。】
【`張志聰`曰：熱中謂膿血風邪，留中而為熱也。消中謂氣虛血脫，而為消中之虛滿也。高粱，厚味也。芳草，芳香之草。石藥，金石之藥也。芳草之氣，升散為陽，故令人發狂。金石之藥，沉重為陰，故令人發癲也。富貴之人，形樂而志苦，華食而縱淫。夫四體不勞則血氣留滯，心志煩苦則中氣內傷，膏粱華食則脾胃有虧，放縱淫欲則精血耗竭，是以熱中消中，多生於富貴之人。如不豐美其食，是不合其心，留中之病，宜於上下分消，若禁芳草石藥，故病不能愈。芳草者，其氣急，疾於馨散。石藥者，其性堅，勁於下沉。故非中心和緩之人服之，則中氣易於虛散。何也？腹中之氣，脾所主也，和柔敦化，土之德也。熱中消中，有虛有實，皆為熱氣留中，若更服芳香悍熱之藥，二者相遇，則內傷中和之脾土矣。肺病者加於甲乙，至甲乙日恐有勝剋之變，故至期更當別論也。】

帝曰：善。有病膺腫、頸痛、胷滿、腹脹，此為何病？何以得之？
岐伯曰：名厥逆。
帝曰：治之奈何？
岐伯曰：灸之則瘖，石之則狂，須其氣并，乃可治也。
帝曰：何以然？
岐伯曰：陽氣重上，有餘於上，灸之則陽氣入陰，入則瘖；石之則陽氣虛，虛則狂。須其氣并而治之，可使全也 【 重，平聲。】
【`王冰`曰：石謂以石鍼開破之。灸之則火氣助陽，陽盛則入陰，陽入陰故瘖。石之則陽氣出，陽氣出則內不足，故狂。待自并合，則兩氣俱全，故可治。若不爾而灸石之，則偏致勝負，故不得全而瘖狂也。】
【`馬蒔`曰：此論厥逆之證，必待其陰陽氣并而後可治之也。膺頸胷腹，皆在上中二焦，今膺腫、頸痛、胷滿、腹脹，則下氣逆上，病名曰厥逆。斯時也，陽氣重上，而在上為有餘，灸之則陽氣隨火而入陰分，火與陽俱入，陰不能支，故為瘖。石之則陽氣在上，而又乘針出，則陽氣益虛，虛則狂，必須其陽氣從上而降，陰氣從下而升，陰陽相并，然後治之，或灸或針，可使全也。所謂陽氣者，衛氣也。陰氣者，榮氣也。按此則內傷之證，非由於外感者歟？】
【`張志聰`曰：以下三節，復申明腹中之氣與血焉。腹氣者，脾氣也，內主於腹，外主於肌，與手足三陰三陽之氣不同也。腹中之血者，起於胞中，散於脈外，與十二經脈之血不同也。是以腹中之氣血虛脫，則為消中之虛脹，腹中之血裹氣傷，皆為有餘之伏梁。今復論腹中之氣，反厥逆於上，則為膺頸胷腹之腫痛滿脹。下節論腹中之血氣和平，則為懷子之且生。末節論三陽之氣，反下入於陰，則為腹中之䐜脹。當知血氣流行，而又各有所主之部署也。夫諸陽之氣上升，而腹氣又厥逆於上，是陽氣重上，而有餘於上矣。夫陽氣陷下則灸之，今陽盛於上而反灸之，則陽熱之氣，反入於經脈之陰，則為瘖。若以石砭之，則陽氣外泄而虛，虛則狂矣。氣并者，血氣合并也。須其厥逆之氣，與血相井，而後治之，可使全也。】
【`倪沖之`曰：胷腹脹滿者，因中氣厥逆於上而虛脹也。`張兆璜`曰：脾氣主於腹中，行於肌肉，乃五臟元真之氣也。衝脈之血，亦從胷中而散於肌腠皮膚之間，故與脾氣合并。須其氣并者，使氣歸於肌腠，而與血交并。如石之則泄於皮膚之外，灸之則逆於經脈之中。】

帝曰：善。何以知懷子之且生也？
岐伯曰：身有病而無邪脈也。
【`馬蒔`曰：此言懷子之將生者，身雖有病而脈則無病也。身有病者，經閉也。無邪脈者，尺中之脈和勻也。大凡婦人懷姙一月，則陰陽之精尚未變化，二月則精氣正變，其氣熏蒸，衝胃而為惡阻，至三四月則惡阻少止，脈甚滑疾。蓋男女正成形質，其氣未定也。至五六月已後，則形質已定，男女既分，及八九十月，其脈平和，如無娠然。非醫工深明脈理，病家肯明言者，難以診而知也。身雖有經閉之病，而實無經閉之脈，彼經閉之脈，尺中來而斷絕，或按之全無者是也。此則脈體乎和勻靜，乃無病之脈，蓋至于八九十月而然，正懷子將生之候耳。】
【`張志聰`曰：此論腹中之血氣和平，而有生成之造化也。夫氣主生物，血主成物。懷子者，血氣之相和也。且生者，謂血氣之所以成胎者，虛系於腹中，而無經脈之牽帶，故至十月之期，可虛脫而出。當知月事懷姙之血，在氣分而不在經脈也。身有病者，月事不來也。無邪脈者，血氣和平也。`楊元如`曰：至哉坤元，萬物資生。腹中之氣，坤土之氣也。是以白朮補脾，為養胎之聖藥。衝任之血，原於腎臟之精，陽主施化，陰主成形，是以歸芎熟地，乃胎產之神方。】

帝曰：病熱而有所痛者，何也？
岐伯曰：病熱者，陽脈也。以三陽之動也。人迎一盛少陽，二盛太陽，盛陽明，入陰也。夫陽入於陰，故病在頭與腹，乃䐜脹而頭痛也。
帝曰：善。
【`馬蒔`曰：此言病熱而有所痛者，正以外感之疾，陽畢入陰，故外頭痛而內腹脹也。蓋凡病熱者，屬於陽脈，乃三陽經之脈動也，故左手寸部，名曰人迎，正三陽經之脈動，所以候外感也。[六節臟象]論。《靈樞》終始、禁服、五色、四時氣等篇皆云：人迎一盛，病在足少陽；一盛而躁，病在手少陽。人迎二盛，病在足太陽；二盛而躁，病在手太陽。人迎三盛，病在足陽明；三盛而躁，病在手陽明。三陽既畢，則入之三陰經分矣。陽入於陰，故頭主陽，腹主陰，在陰當腹䐜脹，而在陽當頭痛也。熱病之有所痛者，其義如此。】
【`張志聰`曰：此言三陽之氣，主於形身之表，如下入於陰中，則為腹脹矣。夫病熱者，陽脈盛也。陽脈盛者，三陽之氣動之也。是以人迎之脈，一盛盛在少陽之氣，二盛盛在太陽之氣，三盛盛在陽明之氣，三陽俱盛，當主病熱，頭痛。腹為陰，陰中之至陰，脾也。如陽入於陰，又當病在頭與腹，乃䐜脹而頭痛也。蓋言表裏陰陽之氣，各有所主之部署，如陰氣厥逆於上，則為膺頸腫痛，陽氣下入於陰中，則為腹中䐜脹也。`莫仲超`曰：伯言病熱者，陽脈也。以三陽之動也，謂陽脈之盛，乃三陽之氣動之。兼申明陽入於陰，乃是三陽之氣，而非三陽之經脈也。《傷寒論》曰：臟腑相連，邪高痛下。此言經病於表陽之上，而下連於裏陰，經脈上下相連，故病在上而痛在下也。當知病在經脈，而隨經下入於裏陰者，則痛而不脹，此病在氣分，而陽氣下入於腹中，故脹而不痛也。】


# 刺腰痛
★ 素問·刺腰痛篇第四十一
【`馬蒔`曰：言刺腰痛，故名。後人不知諸經皆能為腰痛，止曰腎虛者淺矣。】

足太陽脈，令人腰痛，引項脊尻背如重狀，刺其郄中太陽正經出血。春無見血。 【 尻，熬枯切。】
【`馬蒔`曰：此言膀胱經之腰痛也。足太陽脈別下項，循肩膊內，俠脊抵腰中，別下貫臀，故令人腰痛，引項脊尻背如重狀。刺之者，亦惟即委中以刺之，在膕中央約文中，針五分，留七呼，灸三壯。及太陽正經出血，乃崑崙穴也，在足外踝後跟骨上陷中，細脈應手，針三分，灸三壯。但春時木旺則水衰，故春無見血，餘時則不拘也。】
【`張志聰`曰：按此篇承上章而復言病在形身之外，經絡之間，令人腰痛者，有刺取之法也。夫身半之中，在內為腹，在外為腰，腹中之血氣，不循經而灌於膜原郛郭之間，是以為病則胷滿腹脹，為治所不宜灸砭。至於陰陽經脈，皆從腰而循轉，是以為病則痛於有形，為治皆所當刺取，此形身外內之各有別也。所謂經脈者，足之三陰三陽，及奇經之八脈，皆循腰而上，惟足太陰之脈，從膝股內廉，入腹屬脾，以主腹中，故不論於外也。夫足太陽之脈，從巔別下項，俠脊抵腰中，經脈阻滯於其間則腰痛，上下不能疏通，故引項脊尻背如重狀也。刺郄中正經出血者，瀉而疏之也。春無見血者，正月太陽寅，故不宜出血，以泄太陽方盛之氣。按此篇記經脈為病，而痛於腰之實證，與內傷肝腎，外病筋骨之虛痛者不同。`張兆璜`曰：腰以上為天，腰以下為地，而帶脈橫束於其間。若天地交，經脈調，則無病；若經氣阻滯則痛，故諸脈皆令人腰痛也。】

少陽令人腰痛，如以緘刺其皮中，循循然不可以俛仰，不可以顧，刺少陽成骨之端出血。成骨在膝外廉之骨獨起者。夏無見血。
【`馬蒔`曰：此言膽經之腰痛，足少陽之脈，繞毛際橫入髀厭中，故令腰痛，如以鍼刺其皮中，循循然不可俛仰。又足少陽之脈，起於目銳眥，上抵頭角，下耳後，循頸，行手少陽之前，至肩上，交出手少陽之後，其支別者，別銳眥下人迎，合手少陽於䪼，下加頰車，下頤合缺盆，故不可以顧。刺之者，亦惟刺其成骨之端出血，在膝外近下胻骨上端兩起骨之間，陷中容指。然少陽合肝，肝王於春，夏時火王，則木衰於夏，故無見血，餘時則不拘也。】
【`張志聰`曰：少陽之氣主夏，而夏氣在皮膚，故皮中如針刺。循循，漸次也。少陽主樞，循循不可以俛仰者，經脈病而樞折也。足少陽之脈，從目銳眥，循頸至肩，故不可以回顧。膝外廉陽陵泉之下，有獨起之骨為成骨，蓋足少陽主骨，至此筋骨交會之處為成骨也。少陽為心之表，主夏之三氣，故夏無見血。莫仲超曰：太陽之氣生於水中，故主正月寅而始盛。少陽為君火之相，故為心之所表。夫少陽主初生之氣者，少陽先天之所生也。少陽為心之表者，少陽之上，相火主之也。太陽正月寅者，太陽從水中之所生也。太陽主夏火之氣者，太陽之後天也。陰陽之道，推散無窮，學者當詳究其妙。】

陽明令人腰痛，不可以顧，顧如有見者，善悲，刺陽明於胻前三痏上下和之出血。秋無見血。
【`馬蒔`曰：此言胃經腰痛也。足陽明脈起於鼻交頞中，下循鼻外，入上齒中，還出俠口環脣，下交承漿，卻循頤後下廉，出大迎，其支別者，從大迎前下人迎，循喉嚨入缺盆，又其支別者，起胃下口，循腹里至氣衝，而合以下髀，故令人腰痛不可顧，顧如有見。陽虛，故悲也。刺之者，亦惟於腑前三里，刺三痏上下和之出血，在膝下三寸胻骨外廉兩筋間，刺一寸，留七呼，灸三壯。但陽明合脾主長夏，秋時金王則土衰，故秋無見血，餘時則不拘也。】
【`張志聰`曰：顧，回視也。足陽明之脈，循喉嚨，入缺盆，經脈強急於前，故不可回顧於後。夫血脈榮衛，陽明之所生也，血脈和則精神乃居。故神者，水穀之精氣也。陽明脈病，則神氣乃虛，精神虛亂，卒然見非常物。神不足則悲也。胻前三痏者，足之三里及上廉，下廉也。陽明居中土，故當上下以和之。陽明主秋令，故秋無見血。楊元如曰：少陽太陽之氣，生於下焦水中，而合於上焦，君相之火，故有先後天之分。陽明之氣，生於中焦水穀，而居中土，故獨主於秋令也。】

足少陰令人腰痛，痛引脊內廉，刺少陰於內踝上二。春無見血，出血太多，不可復也。
【`馬蒔`曰：上文言足三陽之腰痛者盡矣，而已下二節，則言足少陰厥陰。但足太陰之腰痛，據[繆刺]論則本篇末節所言者是也。此一節言腎經之腰痛。足少陰脈上股內後廉貫脊屬腎，故令人腰痛，痛引脊之內廉也。刺之者，亦惟於內踝上復溜穴刺之二痏，在足內踝上二寸筋骨陷中，針三分，灸五壯。但春時木王則水衰，故春無見血，與足太陽同。若出血太多，則腰痛如故，腎氣不可復也。】
【`張志聰`曰：內踝上二痏，取左右之太谿也。夫血乃精水之所生，腎主閉藏，以奉春生之氣，春時出血，則洩其所藏，是以多則不可復矣。】

厥陰之脈，令人腰痛，腰中如張弓弩弦，刺厥陰之脈，在腨踵魚腹之外，循之累累然，乃刺之。其病令人善言，默默然不慧，刺之三痏。 【 腨，音善。】
【`馬蒔`曰：此言肝經之腰痛也。足厥陰脈自陰股環陰器，抵少腹，其支別者，與太陰少陽結於腰髁下俠脊第三第四骨空中，其穴即中髎下髎，故腰痛則中如張弓弩之弦也。如張弦者，言筋急之甚耳。刺之者，亦惟在腨之下，踵之上，魚腹之外。蓋腨形本如魚腹，故魚腹即腨也。循其分肉，有血絡累累然，乃刺之。此正當蠡溝穴，即內踝骨前上五寸，屬肝之絡穴，針二分，留三呼，灸七壯。且厥陰之脈，循喉嚨之後，上入頏顙，故病則善言。然風盛則昏冒，故默默然不爽慧也。曰善者，猶善欠善呻之謂。刺之者，止三痏而已。】
【`張志聰`曰：足厥陰之脈，抵少腹，布脅肋，故腰痛如張弓弦。蓋軟弱端長，肝之平脈也，肝脈病故強急如弓弩弦。腨，腿肚也。踵，足跟也。魚腹，謂腨之形如魚腹也。視腨腫之間，魚腹之外，循之有脈累累然者，乃刺之。肝主語，故其病令人善言。默默，安靜貌，謂雖善言而不狂妄也。不慧，語言之不明爽也。其病若此者，於腨踵之外，刺之三痏。三痏者，取經外穴也。按腰中如弓弦者，所病在經也。善言不慧者，病厥陰之氣而有是證也。三陰三陽之主腰痛，有單病在經者，有病經而及於氣者，故以此節分而論之。】

解脈令人腰痛，痛引肩，目䀮䀮然，時遺溲，刺解脈在膝筋肉分間郄外廉之橫脈出血，血變而止。解脈令人腰痛如引帶，常如折腰狀，善恐，刺解脈在郄中，結絡如黍米，刺之，血射以黑，見赤血而已。
【`馬蒔`曰：此兩言解脈腰痛之狀，而刺之亦異其法也。解脈者，膀胱經之脈也。足太陽之脈，起於目內眥，上額交巔上，循肩膊，俠脊抵腰中，入循膂絡腎屬膀胱，下入膕中，又其支別者，從膊內別下貫胛，循髀外後廉，而下合於膕中兩脈，如繩之解散，故名解脈。解者，散行意也，言不合而別行也。故解脈令人腰痛，痛必引肩，目䀮䀮然不明，時遺溲，皆膀胱之證候也。刺解脈者，在膝後筋肉相分之間，正郄中外廉之橫脈，有血絡橫見，迢然紫黑而盛滿者，乃刺之當見黑血，必候其血色變赤，乃止鍼也。不唯是也，又足太陽之別脈，自肩而別下循背脊至腰，而橫入髀外後廉，下合膕中，故解脈令人腰痛，又如引帶，如折腰之狀，又且善恐。膀胱與腎為表裏，腎虛則多恐也。刺解脈者，在郄中結絡如黍米處刺之，其血射必黑，刺之見赤血而止針。上文言郄之外廉橫脈，而此曰郄中，此其有不同耳。郄中即委中穴，膝後曲處，膕中央約文中，刺五分，留七呼，灸三壯。按此節雖言解脈，其實是膀胱經腰痛也。】
【`張志聰`曰：解脈者，散行橫解之絡脈也。蓋經脈為裏，浮而橫者為絡，絡脈橫散於皮膚之間，故名曰解脈，諸絡脈者，主皮之部，皮主太陽之氣分，故痛引肩，目䀮䀮然不明，時遺溲，而宜取太陽之郄也。《鍼經》云：支而橫者為絡，絡之別者為孫，盛而血者疾誅之。故宜瀉出其血，黑變赤而止。若橫絡盛加於大經，是以不通，則令人腰痛如引帶。腰似折者，太陽之氣病也。橫盛於中則上虛下實，下實則氣並於陰，故善恐也。有結絡如黍米，視而瀉之，此所謂解結也。】

同陰之脈，令人腰痛，痛如小錘居其中，怫然腫，刺同陰之脈，在外踝上絕骨之端為三痏。 【 《太素》小錘作小鍼。佛，音弗。】
【`王冰`曰：同陰之脈，足少陽之別絡也，並少陽經上行，去足外踝上同身寸之五分，乃別走厥陰，並經下絡足跗，故曰同陰脈。怫，怒也，言腫如嗔怒也。】
【`馬蒔`曰：此言同陰脈之腰痛也。同陰之脈者，謂膽經之脈，同於足厥陰肝經也。足少陽之別，循髀陽，出膝外廉下輔骨，抵絕骨下出外踝，循足跗上小指次指，又其支者，別跗上入大指岐骨間，故曰同陰之脈也。其腰痛如小鍼居其中，而怫然發腫，當取外踝上絕骨之端曰陽輔穴者，刺之為三病，在足外踝上四寸絕骨端三分，刺五分，留七呼，灸三壯。】
【`張志聰`曰：此論陽蹻之脈而令人腰痛也。蹻脈有陰陽，男子數其陽，女子數其陰。當數者為經，不當數者為絡。是男女陰陽經絡交并，故為同陰之脈。其脈行健，故名曰蹻。有阻於中，則不上行，故痛如小錘居其中。即裏急陰疝之證也。陽蹻者，足太陽之別脈，起於跟中，出於外踝下足太陽申脈穴，當踝後繞跟，以僕參為本，上外踝三寸，以附陽為郄，直上循股外廉，故宜取外踝絕骨之處。】

陽維之脈，令人腰痛，痛上怫然腫，刺陽維之脈，脈與太陽合腨下間，去地一尺所。
【`王冰`曰：陽維起於陽，則太陽之所生奇經八脈，此其一也。乃太陽所主，與正經並行，而上至腨下，復與太陽合而上也。腨下去地，正同身寸之一尺，是則承光脈在銳腨腸下肉分間陷者中，刺可入同身寸之七分，若灸者，可灸五壯。以其取腨腸下肉分間，故云合腨下間。】
【`馬蒔`曰：此言陽維脈之腰痛也。陽維起於諸陽之會，起於金門，則足太陽者，乃其脈氣之所發也，故令人腰痛，痛之上如怫然而腫。刺之者，亦以其脈與太陽相合也。】
【`張志聰`曰：陽維總維一身之陽，陽氣盛，故痛上怫然腫。陽維起於諸陽之會，其脈發於足太陽金門穴，在足外踝下一寸五分，上外踝七寸，會足少陽於陽交，為陽維之郄，故當與太陽合腨下間而取之，蓋取陽維之郄也。郄上踝七寸，是離地一尺所矣。】

衡絡之脈，令人腰痛不可以俛仰，仰則恐仆，得之舉重傷腰，衡絡絕，惡血歸之。刺之在郄陽筋之間，上郄數寸衡居，為二痏，出血。 【 衡，橫同。】
【`馬蒔`曰：此言衡絡脈之腰痛也。太陽之外絡，自腰中橫入髀外後廉，而下合於膕中，今舉重傷腰，則橫絡之脈阻絕，惡血乃歸，故腰痛不可以俛仰，仰則恐仆也。刺之者，在郄中外筋之間，上郄數寸橫居之穴曰委陽殷門者為二痏出血。委陽在承扶下六寸六分，鍼七分，留五呼，灸三壯。殷門在浮郄下六寸，鍼七分。其六寸與六寸六分。不甚相遠，故總曰數寸。】
【`張志聰`曰：帶脈橫絡於腰間，故曰橫絡之脈。夫足之三陽，循腰而下，足之三陰，及奇經之脈，皆循腰而上，病則上下不通，陰陽間阻，而為腰痛之證。惟帶脈橫束於其間，無上下之相貫，故必因舉重傷腰，以致橫絡之脈絕傷，而惡血歸之，令人腰痛不可以俛仰也。郄陽，謂足太陽之浮郄，在臀下腿筋之間，上郄數寸，是在腰尻之下矣。橫取二痏者，蓋隨帶脈之橫形而取之。按《靈樞經》曰：足少陽之正主膕中，別走太陽而合上至腎，當十四椎出屬帶脈，是帶脈之下，連於足少陰太陽，故當從浮郄而上循太陽之絡以取之。】

會陰之脈，令人腰痛，痛上漯漯然汗出，汗乾令人欲飲，飲已欲走，刺直陽之脈上三痏，在蹻上郄下五寸橫居，視其盛者出血。
【`王冰`曰：會陰之脈，足太陽之中經也。其脈循腰下會於後陰，故曰會陰之脈。其經自腰下行至足，今陽氣大盛，故痛上漯然汗出。汗液既出，則腎燥陰虛，故汗乾令人欲飲水以救腎也。水入腹已，腎氣復生，陰氣流行，太陽又盛，故飲水已反欲走也。直陽之脈，則太陽之脈，俠脊下行，貫臀下，至膕中，下循腨過外踝之後，條直而行者，故曰直陽之脈也，蹻為陽蹻所生申脈穴，在外踝下也。郄下，則膕下也。言此刺處在膕下，同身寸之五寸，上承郄中之穴，下當申脈之位，是謂承筋穴，即腨中央如外陷者中也，太陽脈氣所發，禁不可刺，可灸三壯。今云刺者，謂刺其血絡之盛滿者也。兩腨皆有太陽經氣下行，當視兩腨中央有血絡盛滿者，乃刺出之，故曰視其盛者出血。】
【`馬蒔`曰：此言會陰脈之腰痛也。會陰者，本任脈經之穴名。督脈由會陰而行於背，則會陰之脈，自腰下會於後陰，其脈受邪，亦能使人腰痛也。】
【`張志聰`曰：任脈起於至陰，與督脈交會，分而上行，故名曰會陰。任脈統任一身之陰，汗乃陰液，故漯漯然汗出也。汗乾則液竭，故令人欲飲。走者，陽象也。任與督脈上下相交，飲已欲走者，陰液周而交於陽也。直陽之脈，督脈也。督脈總督一身之陽，貫脊直上，故曰直陽。其原起於腎，下胞中，循陰器，繞臀至少陰，與太陽中絡者合，故取蹻上郄下者，循足太陽之絡以瀉之也。按會陰節後，當有刺條，刺直陽前，宜有腰痛，或簡脫歟？抑督與任交，病在陰而取之陽也？】

飛陽之脈，令人腰痛，痛上怫怫然，甚則悲以恐，刺飛陽之脈，在內踝上五寸少陰之前，與陰維之會。
【`王冰`曰：飛陽之脈，是陰維之脈也，去內踝上同身寸之五寸腨分中，並少陰經而上也。少陰之脈前，則陰維脈所行也。足少陰之脈，其支別者，從肺出絡心，注胷中，故甚則悲以恐也。恐者生於腎，悲者生於心。刺飛陽之脈，在內踝後上，同身寸之五寸，復溜穴，少陰脈所行，刺可入同身寸之三分，內踝之後築賓穴，陰維之郄，刺可入同身寸之三分。若灸者，可灸五壯。少陰之前，陰維之會，以三脈會在此穴位分也，刺可入同身寸之一二分，若灸者可灸五壯。】
【`馬蒔`曰：飛陽為足太陽之絡，別走少陰，令人腰痛，痛上怫怫然腫，如有怒而然。惟其別走少陰，少陰之脈支別者，從肺出絡心，注胷中，故甚則悲以恐也。恐者生於腎，悲者生於心，刺之者亦惟刺內踝上五寸之築賓穴，係足少陰腎經也。在少陰之前，與陰維交合，正所以治飛陽之腰痛耳。在內踝上五寸腨分中，陰維之別，鍼四分，留五呼，灸三壯。】
【`張志聰`曰：足太陽之別名曰飛陽，去踝七寸，別走少陰。陰維之脈，起於足少陰築賓穴，為陰維之郄，故名飛陽者，謂陰維之原，從太陽之脈，走少陰而起者也。腎病者意不樂，氣並於腎則恐也。】

昌陽之脈，令人腰痛，痛引膺，目䀮䀮然，甚則反折，舌卷不能言，刺內筋為二痏，在內踝上大筋前，太陰後上踝二寸所。
【`王冰`曰：昌陽，陰蹻脈也，為足少陰之別，起於然骨之後，上內踝之上，直上循陰股入陰，而循腹上入胷裏，入缺盆，上出人迎之前，入頄內廉，屬目內眥，合於太陽陽蹻而上行，故腰痛之狀如此。內筋，謂大筋之前分肉也。太陰後大筋前，即陰蹻之郄交信穴也。在內踝上同身寸之二寸，少陰前太陰後筋骨之間陷者之中，刺可入同身寸之四分，留五呼，若灸者可灸三壯。】
【`馬蒔`曰：此言昌陽脈之腰痛也。昌陽，系足少陰腎經穴名，又名復溜。故昌陽之脈，令人腰痛，其痛引膺，足少陰脈所行也。目䀮䀮然不明，陰蹻脈所行也。甚則反折，腰不能伸也。舌卷不能言，以脈循喉嚨也。刺之者亦惟以復溜在內筋中為二痏。復溜在足內踝上二寸筋骨陷中，鍼三分，留七呼，灸五壯，腎虛補之。】

散脈令人腰痛而熱，熱甚生煩，腰下如有橫木居其中，甚則遺溲，刺散脈在膝前骨肉分間絡外廉束脈，為三痏。
【`王冰`曰：散脈，足太陰之別也，散行而上，故以名焉。其脈循股內入腹中，與少陰少陽結於腰髁下骨空中，故病則腰下如有橫木居其中，甚乃遺溲也。散脈在膝前內側骨肉分，謂膝內輔骨之下，下廉腨肉之兩間絡外廉，則太陰之絡色青而見者也。輔骨之下，後有大筋，擷束膝胻之骨，令其連屬，取此筋骨系束之處脈，以去其病，是曰地機，三刺而已，故曰束脈為之三痏也。】
【`馬蒔`曰：此言散脈之腰痛也。束脈在膝下五寸，膝內側輔骨下陷中，伸足取之，足太陰郄別走上一寸有空，鍼五分，灸三壯。愚於此節散脈有疑，何王註便以為足太陰之地機？遍考他處，又無散脈之說，但按地機穴亦治腰痛，不可俛仰，故且從王註耳。高明者正之！】
【`張志聰`曰：衝脈者起於胞中，上循背裏，為經絡之海，其浮而外者，循腹右上行至胷中，而散灌於皮膚，滲於脈外，故名散脈也。衝脈為十二經脈之原，心主血脈，故痛而熱，熱甚生煩。其循於腹者，出於氣街，俠齊下兩旁各五分，至橫骨一寸，經脈阻滯於其間，故腰下如有橫木居其中。起於胞中，故甚則遺溺。其俞上在於大杼，下出於巨虛之上下廉，故取膝前外廉者，取衝脈之下俞也。以上論奇經之八脈，皆循腰而上，故並主腰痛。】

肉里之脈，令人腰痛不可以欬，欬則筋縮急，刺肉里之脈為二痏，在太陽之外，少陽絕骨之後。
【`王冰`曰：肉里之脈，少陽所生，則陽維之脈氣所發也。刺肉里之脈，在太陽之外，少陽絕骨之後也。分肉穴在足外踝直上，絕骨之端如後，同身寸之二分，筋肉分間，陽維脈氣所發，刺可入同身寸之五分，留五呼，若灸者可灸三壯。】
【`馬蒔`曰：此言肉里脈之腰痛也。足少陽膽經，有陽輔穴，又名分肉。肉里之脈，令人腰痛，痛則不可以欬，欬則筋縮急，蓋足少陽主筋故也。刺之者，亦惟取分肉之脈為二痏，其穴在足太陽膀胱經之外，本經絕骨穴之後，去足外踝四寸，乃其正穴也。】
【`張志聰`曰：肉者分肉，里者肌肉之文理也。經云：肉之大會為谷，肉之小會為谿。分肉之間，谿谷之會，以行榮衛，以會大氣，其小痺淫溢，循脈往來，微鍼所及，與法相同。蓋謂谿谷分肉之間，亦有穴會循脈往來，邪氣淫溢，用微鍼取之，與取絡脈之法相同。夫分肉起於筋骨，屬於氣分，欬則動氣，故不可以欬，欬則筋縮急也。為二痏者，取左右二足穴也。足少陽陽輔穴，又名分肉穴，在太陽膀胱經之外，少陽絕骨穴之後，去足外踝四寸，乃其脈也。夫肌肉之文理，屬骨而生，從筋而起，足少陽屬骨主筋，　故取少陽之分肉穴也。按分肉之間，谿谷之會，小痹淫溢，循脈往來，能令人腰痛也。孫絡之脈別經者，其血盛而當瀉者，亦令人腰痛。是以首論橫解之絡脈為痛，末論肉裏之間，循脈而為腰痛也。】

腰痛俠脊而痛至頭，几几然，目䀮䀮，欲僵仆，刺足太陽郄中出血。 【 几，音除。】
【`馬蒔`曰：此言腰痛之證，有關於足太陽者，當即其本經而刺之也。足太陽膀胱經之脈，起於目內眥，上額交巔，其直者從巔入絡腦，還出別下項，循肩膊內，俠脊抵腰中，故腰痛之疾，有俠脊而痛者至頭。几几然，伸頸之貌也。目䀮䀮然者，以其起於內眥睛明穴，故目中似有不明也。氣並於上，故病在上。刺之者亦惟取下委中也。刺之出血，則氣降而疾愈矣。】
【`張志聰`曰：五臟六腑之俞，皆在太陽之經，而足太陽之脈，俠脊抵腰，上至於頭目，是以腰痛俠脊而上及於頭目者，邪入於經俞也。几几，短羽之鳥背強欲舒之象。陽盛者不能俛，故欲僵仆也。夫邪之傷於人也，先客於皮膚，傳入於孫絡，孫絡滿則傳入於絡脈，留而不去，傳舍於經脈，留而不去，傳入於經俞。邪中於人，雖有淺深，然皆在於形身上下之間，故並主腰痛。是以論肉里之膚腠，解脈之橫絡，足之三陰三陽，及奇經之經脈，以至於太陽俠脊之經俞，為痛之見證各有不同，而取刺亦各有法也。】

腰痛上寒，刺足太陽陽明；上熱，刺足厥陰；不可以俛仰，刺足少陽；中熱而喘，刺足少陰，刺郄中出血。
【`王冰`曰：此法元妙，《中誥》不同，莫可窺測，當用知其應，不爾，皆應先去血絡，乃調之也。】
【`馬蒔`曰：此言腰痛而可顧者有此四證，當分經以治之也。即下節觀之，則此節乃腰痛而可顧者也。故言腰痛而可顧者，其腰痛之上寒，則刺足太陽膀胱經足陽明胃經之穴，而使之熱焉可也。其所痛之上熱，則刺足厥陰肝經之穴，而使之寒焉可也。其痛不可以俛仰，則刺足少陽膽經之穴可也。其痛時中熱而喘，則刺足少陰腎經之穴與足太陽膀胱經之郄中出血可也。】
【`張志聰`曰：此論陰陽之氣不和，而令人腰痛也。痛上寒者，腰以上寒也。痛上熱者，腰以上熱也。夫陰陽二氣，皆出於下焦，陽氣不能上升，則腰痛而上寒，陰氣不能上升，則腰痛而上熱，蓋氣阻於陰陽上下之間，故腰痛也。太陽，巨陽也，為諸陽主氣。陽明間於二陽之間，為陽盛之經。故上寒者，當取此二經以疏三陽之氣。少陽主樞，故不可俛仰者，　當取足少陽也。　厥陰主一陰初生之氣，故上熱者，取足厥陰。少陰之氣，中合於陽明，上合於肺臟，陰氣逆於下，故中熱而喘也。經穴之空隙為郄，陰郄者，足少陰之築賓穴也。】

腰痛上寒不可顧，刺足陽明；上熱，刺足太陰；中熱而喘，刺足少陰。
【`王冰`曰：上寒，陰市主之。陰市在膝上同身寸之三寸，伏兔下陷者中，拜而取之，足陽朋脈氣所發，刺可入同身寸之三分，留七呼，若灸者可灸三壯。不可顧，三里主之。三里在膝下同身寸之三寸，胻外廉兩筋肉分間，足陽明脈之所入也，刺可入同身寸之一寸，留七呼，若灸者可灸三壯。上熱，地機主之。地機在膝下同身寸之五寸，足太陰之郄也，刺可入同身寸之三分，若灸者可灸三壯。中熱而喘，涌泉、太鍾悉主之。涌泉在足心陷者中，屈足踡指宛宛中，足少陰脈之所出，刺可入同身寸之三分，留三呼，若灸者可灸三壯。太鍾在足跟後街中動脈，足少陰之絡，刺可入同身寸之二分，留七呼，若灸者可灸三壯。】
【`馬蒔`曰：此言腰痛不可顧者，有此三證，亦當分經以治之也。又言腰痛不可顧者，其腰痛之上寒，則刺足陽明胃經之穴，禁灸。其所痛之上熱，則刺足太陰脾經之穴。其痛時中熱而喘，則刺足少陰腎經之穴。】

大便難，刺足少陰。
【`王冰`曰：大便難，涌泉主之。】
【`馬蒔`曰：此言腰痛而大便難者，當刺足少陰腎經之穴也。】

少腹滿，刺足厥陰。
【`王冰`曰：少腹滿，太衝主之。太衝在足大指本節後內間，同身寸之二寸陷者中，脈動應手，足厥陰脈之所注也，刺可入同身寸之三分，留十呼，若灸者可灸三壯。】
【`馬蒔`曰：此言腰痛而少腹滿者，當刺足厥陰肝經之穴也。】

如折，不可以俛仰，不可舉，刺足太陽。
【`王冰`曰：如折，束骨主之。不可以俛仰，京骨、崑崙悉主之。不可舉，申脈、僕參悉主之。束骨在足小指外側本節後赤白肉際陷者中，足太陽脈之所注也，刺可入同身寸之三分，留三呼，若灸者可灸三壯。　京骨在足外側大骨下赤白肉際陷者中，按而得之，足太陽脈之所過也，刺可入同身寸之三分，留七呼，若灸者可灸三壯。崑崙在足外踝後跟骨上陷者中，細脈動應手，足太陽脈之所行也，刺可入同身寸之五分，留十呼，若灸者可灸三壯。申脈在外踝下同身寸之五分，容爪甲，陽蹻之所生也，刺可入同身寸之六分，留十呼，若灸者可灸三壯。僕參在跟骨下陷者中，足太陽陽蹻二脈之會，刺可入同身寸之三分，留七呼，若灸者可灸三壯。】
【`馬蒔`曰：此言腰痛而有此三證者，當刺足太陽膀胱經之穴也。】

引脊內廉，刺足少陰。
【`王冰`曰：引脊內廉，復溜主之，取同飛陽。】
【`馬蒔`曰：此言腰痛引脊內廉者，當刺足少陰腎經之穴也。】

腰痛引少腹控䏚，不可以仰，刺腰尻交者，兩踝胂上，以月生死為痏數，發鍼立已。左取右，右取左。【胂，音申。】
【`王冰`曰：腰痛引少腹控䏚不可以仰，此邪客於足太陰之絡也。控，通引也。䏚，謂季脅下之空輭處也。腰尻交者，謂踝下尻骨兩旁四骨空，左右八穴，俗呼此骨為八膠骨也。此腰痛取腰踝下第四髎，即下髎穴也。足太陰厥陰少陽三脈，左右交結於中，故曰腰尻交者也。兩踝胂，謂兩踝骨下堅起肉也。胂上，非胂之上巔，謂正當胂肉也。踝骨，即腰脊兩旁起骨也。俠脊兩旁腰踝之下，各有胂肉隴起，而斜趣於踝骨之後，內承其踝，故曰兩踝胂也。下承踝胂肉，左右兩胂，各有四骨空，故曰上髎、次髎、中髎、下髎。上髎當踝骨下陷者中，餘三髎少斜下，按之陷中是也。四空悉主腰痛，惟下髎所主文與經同，即太陰厥陰少陽所結者也，刺可入同身寸之二寸，留十呼，若灸者可灸三壯。以月生死為痏數者，月初向圓為月生，月半向空為月死，死月刺少，生月刺多。[繆刺]論曰：月生一日一痏，二日二痏，漸多之；十五日十五痏，十六日十四痏，漸少之。其痏數多少，如此即知也。痛在左鍼取右，痛在右鍼取左，所以然者，以其脈左右交結於尻骨中也。】
【`馬蒔`曰：按此節備見[繆刺]論，彼云邪客於足太陰之絡，令人腰痛，則知此係脾經腰痛也。足太陰之絡，從髀合陽明，上貫尻骨，與厥陰少陽結於下髎而循尻骨入腹，上絡嗌貫舌中，故腰痛則引小腹而皆痛，按其䏚則絡脈拘急，不可以仰伸而喘息也。刺之者，亦惟在腰尻之交，兩踝胂之上，即八髎中之第四髎下髎穴也。以月死生為痏數者，望日已前為月生，漸次加多，望日似後為月死，漸次加少。左痛則取右，右痛則取左，正所謂繆刺也。】
【`張志聰`曰：此復結足太陰之絡而為腰痛也。按此篇承上章之論腹中，而並記刺形身之腰痛。足之三陰三陽，皆循腰而上下，而足太陰之脈，從股內廉入腹屬脾，以主腹中，是以首節止論少陰厥陰，而不及於足太陰也。然太陰之支財，從髀貫尻，亦令人腰痛，故復記於篇末，以使後學知形身外內之經絡，各有別也。以月生死為痏敷者，蓋月生則人之血氣漸盛，月虧則人之血氣漸衰，用針者，隨氣盛衰以為痏敷，蓋鍼過其日數則脫氣，不及日數則氣不瀉，故以月之生死為期。】
【`張兆璜`曰：月晦始蘇曰朔。每月朔日，是月始生之一日也。脈之大絡，左注右，右注左，此邪客於大絡，故當以左右兩間取之。若在橫解之浮絡，是又當總取郄外廉之橫脈矣。】

# 風
★ 素問·風論篇第四十二
【`馬蒔`曰：內論五臟六腑之風，故名。後世論風，當祖此篇。奈以中風傷風及癘風偏枯，各立為一門，致使後人視中風為重，傷風為輕，不知此篇曰中曰傷，無以異也。】

黃帝問曰：風之傷人也，或為寒熱，或為熱中，或為寒中，或為癘風，或為偏枯，或為風也，其病各異，其名不同，或內至五臟六腑，不知其解，願聞其說。 【 癘，音賴。】
【`馬蒔`曰：此帝悉舉風病諸名為問也。】
【`張志聰`曰：風乃陽動之邪，而人之表裏陰陽，血氣臟腑，又有虛有實，故其為氣也，善行而數變，因其善行數變，是以或為寒熱或為偏枯，或外在於形身，或內至於臟腑，其病各異，其名不同。】

岐伯對曰：風氣藏於皮膚之間，內不得通，外不得泄。風者善行而數變，腠理開則灑然寒，閉則熱而悶。其寒也則衰食飲，其熱也則消肌肉，故使人佚慄而不能食，名曰**寒熱**。 【 數，音朔。】
【`王冰`曰：腠理開疏，則邪風入，風氣入已，元府閉封，故內不得通，外不得泄也。腠理開則風飄揚，故寒。腠理閉則風混亂，故悶。寒風入胃，故食飲衰。熱氣內藏，故消肌肉。寒熱相合，故怢慄而不能食，名曰寒熱也。】
【`馬蒔`曰：此即風證之有寒熱，自皮膚而入者也。】
【`張志聰`曰：此論風邪客於膚腠而為寒熱也。皮膚肌腠之間，乃三焦通會元真之盧，風邪客之，則氣不內通，邪不外泄。風動之邪，善行而數變，動而腠理開，則元氣弛而灑然寒。變而腠理閉，則邪熱留而胷膈悶。其為寒也，則三焦虛而食飲衰。其為熱也，則邪熱盛而肌肉鑠。怢慄，振寒貌。蓋言邪之所湊，其正必虛，正氣為邪所傷，故使人怢慄而不能食也，名曰寒熱。】

風氣與陽明入胃，循脈而上至目內眥。其人肥，則風氣不得外泄，則為熱中而目黃；人瘦，則外泄而寒，則為寒中而泣出。
【`馬蒔`曰：此言風證有熱中寒中二證，皆自陽明而入者也。陽明者，即足陽明胃經脈也。胃脈起於鼻交頞中，下循鼻外，入上齒中，還出俠口環脣，下交承漿，卻循頤後下廉，循喉嚨，入缺盆，下鬲屬胃，故風氣與陽明經入胃，循脈而上至目內眥也。其人肥者，則腠理密，故風氣不得外泄，所以風氣內熱，則為熱中而目黃。其人瘦者，則腠理開疏，風氣乃得外泄而寒，所以內無風氣，則內無所蒸，乃為寒中而泣出。夫熱中寒中，以人有肥瘦不同，而目有為黃為泣之可驗者如此。】
【`張志聰`曰：此論風邪客於脈中而為寒熱也。夫血脈生於陽明胃腑，如風傷陽明，邪正之氣，並入於胃，則循脈而上至於目，蓋諸脈皆系於目也。其人肥厚，服熱留於脈中而目黃；其人瘦薄，則血脈之神氣外泄而為寒，脈中寒則精神去而涕泣出。】

風氣與太陽俱入，行諸脈俞，散於分肉之間，與衛氣相干，其道不利，故使肌肉憤䐜而有瘍，衛氣有所凝而不行，故其肉有不仁也。
【`王冰`曰：分肉之間，衛氣行處，風與衛氣相薄，俱行於分肉之間，故氣道濇而不利也。氣道不利，風氣內攻，衛氣相持，故肉憤䐜而瘡出也。若衛氣被風吹之，不得流轉所在，偏併凝而不行，則肉有不仁之處也。】
【`馬蒔`曰：此言風證之肉有不仁，自太陽而入者也。十一經以足太陽為巨陽，凡五臟六腑之俞穴，皆在於背而屬之於太陽經也。風氣與太陽俱入，必自風門而感者，行諸脈俞散於分肉之間，彼衛氣天明目開，則出自睛明穴，亦行諸脈俞而散之分肉之間。今風氣欲入，而衛氣欲出，彼此相犯，則所行之道路不利，故風寒凝聚於肌肉，而肌肉憤䐜瘡瘍徧體，衛氣亦有所凝而不能行，故其肉有不仁，雖冷熱痛癢而皆不知也。蓋果核中有仁，惟肉無所知，則若有不能如仁有生意矣，遂以不仁名之也。】
【`張志聰`曰：此論風邪傷衛，而為腫瘍不仁也。足太陽之脈，從巔入絡腦，還出別下項，循背膂而絡臟腑之脈俞，衛氣一日一夜，大會於項之風府，亦循背膂而日下一節，是以風客太陽，與太陽之氣俱入於項背之間，行諸脈俞，散於分肉，轉於衛氣，以致衛氣所行之道不利，故使肌肉憤然高起而有瘡瘍，街氣凝滯於項背之間，不能循行於周身之膚腠，故其肌肉麻痺而不知痛癢也。】
【`張兆璜`曰：風傷陽明之氣，入胃而循於脈中，風行太陽之脈俞，復散於肌肉，而轉於衛氣，是太陽之氣主表，陽明主肌而主脈也。】

癘者有榮氣熱胕，其氣不清，故使其鼻柱壞而色敗，皮膚瘍潰，風寒客於脈而不去，名曰**癘風**，或名曰**寒熱**。
【`王冰`曰：此則風入於經脈之中也。榮行脈中，故風入脈中，內攻於血，與榮氣合，合熱而血胕壞也。其氣不清，言潰亂也。然血脈潰亂，榮復俠風，陽脈盡上於頭，鼻為呼吸之所，故鼻柱壞而色惡，皮膚破而潰爛也。始則名為寒熱，熱成乃名曰癘風。】
【`馬蒔`曰：此言風證之有癘者，自榮氣受傷而然也。榮氣者，陰氣者，榮氣行於經脈之中，今風氣感之，則榮氣熱腐，其氣不清。惟鼻為呼吸之所，外焉五氣入於鼻，內焉腐氣出於鼻，致使鼻柱變壞而色敗惡，皮膚成瘡瘍而潰爛。其風寒客於脈而終不能去，名曰癘風。然亦有時而發寒熱，故或者亦以寒熱名之也。】
【`張志聰`曰：此論風傷榮氣而為癘瘍也。胕，肉也。夫榮衛皆精陽之氣，浮氣之不循於經者為衛，精氣之榮於經者為榮，有榮氣熱胕者，言有因風傷榮氣，搏而為熱，熱出於胕肉之間，則肌脈外內之氣不清矣。鼻者肺之竅，臟真高於肺，主行榮衛陰陽，風邪與榮熱搏於皮膚之外，則榮衛之氣不清，故使其鼻柱陷壞，面色敗惡，而皮膚潰爛也。如風寒之邪客於脈中而不去者，亦名曰癘也。風寒，寒風也。風寒之邪，客於脈中而不去，則榮氣受傷，亦名曰癘風。夫榮之生病也，寒熱少氣，故或名曰寒熱，蓋亦或為寒中熱中之病。此論風傷榮氣，皆名曰癘。如榮熱搏於脈外者，為敗壞之癘瘍；風寒留於脈中者，為寒熱之癘風。故曰，癘者有榮氣熱胕，言有一種癘者，因榮氣之熱，外出於胕肉之間，榮衛邪正之氣相搏，陰陽清濁之氣不清，以致鼻柱敗壞，皮膚癘瘍，此毒癘之甚者也。有因風寒客於脈中，久而不去，或為紫雲白癜之癘風，故為寒中熱中之榮病，此為癘之輕者也。】
【`張兆璜`曰：寒傷榮，故風寒客於脈中而不去。風乃陽熱鼓動之邪，故與榮氣為熱，而復出於胕肉之外。】
【`張應略`曰：前二節論風傷氣血，後二節論風傷榮衛。榮與血氣與衛，各有分別，故為病不同。】

以春甲乙，傷於風者為肝風。以夏丙丁，傷於風者為心風。以季夏戊己，傷於邪者為脾風。以秋庚辛，於邪者為肺風。以冬壬癸，中於邪者為腎風。
【`馬蒔`曰：肝主於春，心主於夏，脾主於季夏，肺主於秋，腎主於冬。然五臟之正氣虛，則邪氣反勝者感之。故春之甲乙日，肝傷於風，而為肝風。夏之丙丁日，心傷於風，而為心風。季夏之戊己日，脾傷於風，而為脾風。秋之庚辛日，肺傷於風，而為肺風。冬之壬癸日，腎傷於風，而為腎風。此五臟之風所由成也。】
【`張志聰`曰：此論風傷五臟之氣，而為五臟之風也。夫天之十干，化生地之五行，地之五行，以生人之五臟。是以人之臟氣，合天地四時五行，十干之氣化而各以時受病也。風者，虛鄉不正之邪風。故曰風。曰邪、曰傷、曰中，蓋言不正之風，或傷之輕，或中之重也。】

風中五臟六腑之俞，亦為臟腑之風，各人其門戶，所中則為偏風。
【`王冰`曰：隨俞左右而偏中之，則為偏風。】
【`馬蒔`曰：此言風證之有偏風者，自風各入臟腑而然也。風中五臟六腑之俞穴，各入其門戶，則或左或右，或上或下，偏於一所，是之謂偏風也。此正所以答首節偏枯之問耳。】
【`張志聰`曰：此論風中五臟六腑之俞，而亦為臟腑之風也。夫五臟之氣，外合於四時，故各以時受病者，病五臟之氣也。如風中於經俞，則內連臟腑，故亦為臟腑之風，病五臟之經也。以上答帝問臟腑之風有二因也。愚按此二因與《金匱》之所謂：邪入於腑，即不識人，邪入於臟，舌即難言口吐涎之因證不同。《金匱》之所謂中臟中腑者，邪直中於臟腑，而傷臟腑之元神。本篇之論，一因隨時而傷臟氣，一因經絡受邪而內連於臟腑，是以五臟之風狀止見色證，而不致如傷臟神之危險者也。復論風邪偏客於形身而為偏風也。門戶者，血氣之門戶也。夫上節之所謂風傷血氣者，乃通體之皮膚脈絡也。如各入其門戶，而中其血氣者，則為偏枯，謂偏入於形身之半也。】

風氣循風府而上，則為腦風；風入系頭，則為目風，眼寒，飲酒中風，則為漏風；入房汗出中風，則為內風；新沐中風，則為首風；久風入中，則為腸風飧泄；外在腠理，則為泄風。故風者百病之長也，至其變化，乃為他病也，無常方，然致有風氣也。
【`王冰`曰：飲洒則熱鬱腠疏中風汗出，多如液漏，故曰漏風，風在腸中，上熏於胃，故食不化而下出焉。飧泄者，食不化而出也，故曰腸風。風居腠理則元府開通，風薄汗泄，故云泄風。百病之長，先百病而有也。】
【`馬蒔`曰：此言風之所感有不同，故病之所成者，或為腦風，為目風，為漏風，為內風，為首風，為陽風，為泄風也。風府者，督脈經穴也，在項後入髮際一寸大筋內宛宛中。風氣循風府而上，乃腦戶穴也，亦督脈經穴，故風入腦而為腦風，目在於前，而其系則在於頭之腦，風入系頭則傳入於目，而為目風，其眼當畏寒也。飲酒中風，則風不得入而在腠理，每遇飲酒則汗出，是之謂漏風也。入房汗出而中風，則內耗其精，外開腠理，因內而風襲之，是之謂內風也。沐首中風，則首為風痛，而遇風則發，是之謂首風也。風久入於其中，則為腸風，其食有時不化而出也。風初薄時，外在腠理，內熱相拒，不得入內，汗則常泄，是之謂泄風也。故風者本為百病之長，至其變化，則不止於風，而變為他病，如方回之無定所也。此皆為風氣所致，養生者其慎之。】
【`張志聰`曰：風府在項後中行，乃督脈腸維之會，上循於腦戶，故風氣客於風府，循脈而上，則為腦風。足太陽有通頂入於腦者，正屬目本，名曰眼系，風入於頭，干太陽之目系，則為目風。足太陽寒水主氣，故為眼寒也。酒者，熟穀之液，其性慓悍，其氣先行於皮膚，故飲酒中風，則腠理開而為汗洩之漏風也。夫內為陰，外為陽；精為陰，氣為陽；陽為陰之衛，陰為陽之守。入房則陰精內竭，汗出則陽氣外弛，是以中風則風氣直入於內，而為內風矣。以水灌首曰沐，新沐則首之毛腠開，中風則風入於首之皮膚而為首風矣。入中則為腸風飧泄，在外則為泄風，蓋脾胃之氣，外主肌腠，內主腹中，風邪久在肌腠，而入於中，則脾胃之氣受傷，而為腸風飧泄，蓋大腸小腸，皆屬於胃也。若久在外之腠理，則陽氣外弛而為泄風。泄風者，腠理開而汗外泄也。以上論風氣之善行數變，所中不一其處，而見證各有不同。夫風乃東方之生氣，為四時之首，能生長萬物，亦能害萬物，如水能浮舟，亦能覆舟，故為百病之長。至其變化無常，故為病不一。如春時之非東風，夏時之非南風，或從虛鄉來之剛風謀風之類，皆其變化而為他病也。方，處也，言風邪之客於人，無有常處，如風氣客於皮膚之間則為寒熱，客於脈中則為寒中熱中，客於臟腑則為臟腑之風，循於風府則為腦風，風入系頭則為目風，無有常處而致有風氣也。故風者三句，言風氣之變化，下二句，論風客於人而無有常方。】

帝曰：五臟風之形狀不同者何？願聞其診及其病能。
岐伯曰：肺風之狀，多汗惡風，色皏然白，時欬短氣，晝日則差，暮則甚，診在眉上，其色白。心風之狀，多汗惡風，焦絕善怒嚇，赤色，病甚則言不可快，診在口，其色赤。肝風之狀，多汗惡風，善悲，色微蒼，嗌乾，善怒，時憎女子，診在目下，其色青。脾風之狀，多汗惡風，身體怠墮，四肢不欲動，色薄微黃，不嗜食，診在鼻上，其色黃。腎風之狀，多汗惡風，面痝然浮腫，脊痛不能正立，其色炲，隱曲不利，診在肌上，其色黑。 【 能、耐同。皏，音駢。差、瘥同。嗌，音益。墮，惰同。炲，音台。】
【`王冰`曰：診謂可言之證，能謂內作病形。凡內多風氣則熱有餘，熱則腠理開，故多汗也。風薄於內，故惡風焉。肺色白，在變動為欬，主藏氣，風內迫之，故色皏然白，時效短氣也。晝則陽氣在表，故差；暮則陽氣入裏，風內應之，故甚也。眉上，謂兩眉間之上闕庭之部，所以外司肺候，故診在焉。白，肺色也。焦絕，謂唇焦而文理斷絕，蓋熱則皮剝也。風薄於心則神亂，故善怒而嚇人也。心脈支別者，從心系上俠咽喉而主舌，故病甚則言不可快也。口脣色赤，故診在焉。赤者，心色也。肝病則心臟無養，心氣虛故善悲。肝合木，木色蒼，故色微蒼也。肝脈者，循股陰，抵少腹，俠胃屬肝絡膽，上貫鬲，循喉嚨之後，入頑顙，故嗌乾善怒而時憎女子，診在目下。青，肝色也。脾病故身體怠墮，四肢不欲動而不嗜食。脾氣合土，主中央，鼻於面部，亦居中，故診在焉。黃，脾色也。痝然，言腫起也。腎者，陰也，目下，亦陰也，故腎臟受風，則面痝然而浮腫。腎脈貫脊，故脊痛不能正立也。隱曲者，謂隱蔽委曲之處也。腎藏精，外應交接，今臟被風薄，精氣內微，故隱蔽委曲之事，不利所為也。精氣不注皮，故肌皮上黑。黑，腎色也。】
【`馬蒔`曰：此舉五臟之風狀也。凡內多風氣則熱有餘，熱則腠理開，故多汗。風薄於內，故惡風。凡五臟之感風，無不多汗而惡風也。心受邪，正在中，故上中下三焦之氣，升降頗難而似有阻絕。且心不受邪，今則神亂火盛，善怒嚇人，其色當赤也。肝風時憎女子者，以女子之性易與之忤，而彼正值肝病，其憎益甚也。】
【`張志聰`曰：病能者，謂臟氣受邪，能為形身作病也。風為陽邪，開發腠理，故多汗。風氣傷陽，邪正不合，故惡風也。皏然，淺白貌。肺屬金，其色白。肺主氣，在變動為欬，風邪迫之，故時欬短氣也。晝則陽氣盛而能勝邪，故差；暮則氣衰，故病甚也。所謂皏然白者，謂肺氣受風，而臟氣之見於色也。所謂診在眉上，其色白者，謂五臟之病色見於面也。《靈樞》[五色]篇曰：五色各有臟部，有外部，有內部也。色從外部走內部者，其病從外走內。其色從內走外部者，其病從內走外。病生於內者，先治其陰，後治其陽，反者益甚。其病生於陽者，先治其外，後治其內，反者益甚。故先言五色，而復言五色之見於面部者，謂病之從內而外也。聖人設教渾然，雖不言治，而治法已在其中矣。心為火臟，風淫則火盛，故脣舌焦而津液絕也。風化木，木火交熾，故善為怒嚇。心主舌，病甚則舌本強而言不可快。心和則舌能知五味，故診驗在口，口者，兼唇舌而言也。肝開竅於目而主泣，故善悲。本經曰：心悲名曰志悲。志與心精共湊於目，是以悲則泣出，蓋言先悲而後泣出也。足厥陰之脈，循喉嚨之後，上入頏顙，今風木合邪，則火熱盛而嗌乾，肝氣病，故善怒也。怒勝思，故時憎女子。目者，肝之官也，故診在目下。脾主肌肉四肢，身體怠墮，四肢不欲動，脾氣病也。足太陰之脈，屬脾絡胃，上鬲俠咽，連舌本。[經絡]篇云：是主脾所生病者，食不下。土位中央，故所診在鼻。風邪干腎，則氣上升，故面痝然浮腫，風行則水渙也。腎主骨，故脊痛不能正立。炲，烟煤黑色也。腎主藏精，少陰與陽明會於宗筋，風傷腎氣，故隱曲不利，水氣上升，故黑在肌上，水乘土也。應略曰：診在眉間目上者，肺肝之本部也。心診在口，脾診在鼻者，母病而傳見於子位也。腎病而見肌色黑者，乘其所不勝也。是以本篇五臟之診，與《靈樞經》之五閱[五色]篇之法少有不同，蓋言五臟之色，有見於面部之本位，而又有乘傳之變者也。`張兆璜`曰：五臟四時之風，始於臟氣，而後病於形身，自內而外也。夫邪干臟則死，此病在臟氣而不傷於臟真也。如風中五臟六腑之俞，乃經絡受邪，亦內干臟腑。然身之中於風也，不必動臟，故邪入於陰經則溜於腑。是以後止言胃風者，乃經絡之邪，總歸於胃，陽明為萬物之所歸也。】

胃風之狀，頸多汗，惡風，食飲不下，鬲塞不通，腹善滿，失衣則䐜脹，食寒則泄，診形瘦而腹大。
【`王冰`曰：胃之脈支別者，下鬲屬胃絡脾，故頸多汗，食飲不下，鬲寒不通，腹善滿也。然失衣則外寒而中熱，故腹䐜脹，食寒則寒物薄胃而陽不內消，故泄利，胃合脾而主肉，胃氣不足，則肉不長，故瘦也。胃中風氣稸聚，故腹大也。】
【`馬蒔`曰：此言胃風之狀也。首節帝岡五臟六俯之風，故此節以胃風為對，然止言胃風而未及他腑者，意胃為六腑之長也。第四節中有腸風，亦六腑中有二矣。】
【`張志聰`曰：頸有風池、風府，乃經脈之要會，故頸多汗。胃腑受邪，故食飲不下，鬲塞不通，腹善滿也。胃氣不足，則身以前皆寒，腹脹滿，是以形寒則䐜脹。飲冷則泄者，胃氣虛傷也。胃者肉其應，腹者胃之郛，故主形瘦而腹大。】

首風之狀，頭面多汗，惡風，當先風一日則病甚，頭痛不可以出內，至其風日，則病少愈。漏風之狀，或多汗，常不可單衣，食則汗出，甚則身汗，喘息，惡風，衣常濡，口乾，善渴，不能勞事。泄風之狀，多汗，汗出泄衣上，口中乾，上漬其風，不能勞事，身體盡痛，則寒。
帝曰：善。
【`王冰`曰：頭者諸陽之會，風客之則皮腠疏，故頭面多汗也。夫人陽氣外合於風，故先當風一日則病甚，以先風甚，故亦先衰，是以至其風日，則病少愈。不可以出屋之內者，以頭痛甚而不喜外風故也。漏風則脾胃風熱，故不可單衣。腠理開疏，故食則汗出。甚則風薄於肺，故身汗，喘息，惡風，衣常濡，口乾，善渴也。形勞則喘息，故不能勞事。上漬，謂皮上濕如水漬也，以多汗出故爾。汗多則津液涸，故口中乾。形勞則汗出甚，故不能勞事，身體盡痛，以其汗多，汗多則亡陽，故寒也。】
【`馬蒔`曰：此申言第八節首風漏風泄風之狀也。】
【`張志聰`曰：頭乃諸陽之會，因沐中風，則頭首之皮腠疏而陽氣弛，故多汗惡風也。風者天之陽氣，人之陽氣，以應天之風氣，諸陽之氣，上出於頭，故先一日則病甚，頭痛不可以出戶內，蓋風將發而氣先病也。至其風發之日，氣隨風散，故其病少愈。飲酒者，胃氣先行皮膚，先充絡脈，或因胃氣熱而腠理疏，或絡脈滿而陰液泄，故常多汗也。酒性悍熱，與風氣相搏，故雖單衣而亦不可以常服。酒入於胃，熱聚於脾，脾胃內熱，故食則汗出，甚則上薄於肺，而身汗，喘息，惡風，身常濕也。津液內竭，故口乾善渴。陽氣外張，故不能煩勞於事。泄風之病，風久在腠理而傷氣，故多汗，汗泄衣上，漸漬滲泄，元府不閉也。津液外泄，故口中乾燥。上漬其風者，謂身半以上，風濕相搏，則陽氣受傷，故不能煩勞其事。若妄作勞，則身體盡痛而發寒矣。按偏風而下，止論首風漏風泄風之狀，蓋此三者，皆在皮膚之分，風氣相搏而善行數變，故曰肺風之狀，腎風之狀，胃風之狀，言風氣變動之病狀也。如入於經脈，正經絡則為半身不遂，循經入腦則為腦風，循系入頭則為目風眼寒，不復再有變證，故不復論也。】

# 痹
★ 素問·痹論篇第四十三
【`馬蒔`曰：後世醫書止有痛風一門，並無痹門，蓋不考《內經》痹為何病，致使痹證不明於後世，惜哉！此篇當與《靈樞》[周痹]篇參看。】

黃帝問曰：痹之安生？
岐伯對曰：風寒濕三氣雜至，合而為痹也。其風氣勝者為行痹，寒氣勝者為痛痹，濕氣勝者為著痹也。 【 痺，必至反。】
【`馬蒔`曰：此言三氣成痹，而痹之證有不同也。痹者，卑也。有病則有日降日深之義，又有不得自如之義，故名曰痹，即下文行痛著三證也。夫風寒濕之三邪氣錯雜而至，則合之於體而痹生，合之於經而痹分，故曰合而為痹也。其風氣勝者，則風以陽經而受之，故當為行痹之證，如蟲行於頭面四體也。其寒氣勝者，則寒以陰經受之，故當為痛痹之證，寒氣傷血而傷處作痛也。其濕氣勝者，則濕以皮肉筋脈而受之，故當為著痹之證，當沉著不去，而舉之不痛也。】
【`張志聰`曰：痹者閉也，邪閉而為痛也。言風寒濕三氣錯雜而至，相合而為痹。風者善行而數變，故其痛流行而無定處，寒為陰邪，痛者陰也，是以寒氣勝者為痛痹。濕流關節，故為留著之痹。按《靈樞經》有風痹，《傷寒論》有濕痹，是感一氣而為痹也。本篇論風寒濕三氣雜至，合而為痹，是三邪合而為痹也。《靈樞》[周痹]篇曰：風寒濕氣，客於外分肉之間，迫切而為沫，沫得寒則聚，聚則排分肉而分裂也。分裂則痛，痛則神歸之，神歸之則熱，熱則痛解，痛解則厥，厥則他痹發，發則如是。是寒痹先發而他痹後發也。本篇論風氣勝者為行痹，濕氣勝者為著痹，是三氣雜合而以一氣勝者為主病也。經論不同，因證各別也。】

帝曰：其有五者何也？
岐伯曰：以冬遇此者為骨痹，以春遇比者為筋痹，以夏遇此者為脈痹，以至陰遇此者為肌痹，以秋遇此者為皮痹。
【`馬蒔`曰：此言五痹之證，因五時而成者也。帝問風寒濕三氣異勝則三痹生，其有五痹者，則止有三氣，將以何氣之勝而名之為五痹耶？伯言五痹之生，不外於風寒濕之三氣也。特以時有五者，而遇此三氣則異病耳，非復有五氣以入五臟也。故冬遇此三者則為骨痹，蓋腎主冬，亦主骨，腎氣衰則三氣入骨，故名之曰骨痹。肝主春，亦主筋，肝氣衰則三氣入筋，故名之曰筋痹。心主夏，亦主脈，心氣衰則三氣入脈，故名之曰脈痹。脾主至陰，至陰者六月也，亦主肌肉，脾氣衰則三氣入肌，故名之曰肌痹。肺主秋，亦主皮，肺氣衰則三氣入皮，故名之曰皮痹。然猶在皮脈肌筋骨，而未入於臟腑，但痹有在臟在腑者，故帝復於下文而再問之。】
【`張志聰`曰：五者，五痹也。上節論天之三邪，此下論人之五氣。皮肉脈筋骨，五臟之外合也，五臟之氣，合於四時五行，故各以其時受病，同氣相感也。】

帝曰：內舍五臟六腑，何氣使然？
岐伯曰：五臟皆有合，病久而不去者，內舍於其合也。故骨痹不已，復感於邪，內舍於腎；筋痹不已，復感於邪，內舍於肝；脈痹不已，復感於邪，內舍於心；肌痹不已，復感於邪，內舍於脾；皮痹不已，復感於邪，內舍於肺。所謂痹者，各以其時，重感於風寒濕之氣也。
【`馬蒔`曰：此言痹之入五臟者，以五痹不去，三氣重感而入之於五臟也。帝問五痹在體，五臟在內，至有內舍於五臟者，何氣使之然也？舍者，藏也。伯言五臟皆有合，即如腎之合在骨，肝之合在筋，心之合在脈，脾之合在肌，肺之合在皮，五痹病久而不去，則內舍於其合矣。故骨痹不已，而又重感於三氣，則內舍於腎。筋痹不已，而又重感於三氣，則內舍於肝。脈痹不已，而又重感於三氣，則內舍於心。肌痹不已，而又重感於三氣，則內舍於脾。皮痹不已，而又重感於三氣，則內舍於肺。所謂五臟之痹者，各以其所主之時，重感於風寒濕之三氣，故使之人於五臟也。】
【`張志聰`曰：邪之中人，始傷皮肉筋骨，久而不去，則內舍於所合之臟，而為臟腑之痹矣。所謂五臟之痹者，各以五臟所合之時，重感於風寒濕之氣也。蓋皮肉脈筋骨，內合於五臟，五臟之氣，外合於四時，始病在外之有形，復傷在內之五氣，外內形氣相合，而邪舍於內矣。所謂舍者有如館舍，邪客留於其間者也。邪薄於五臟之間，干臟氣而不傷其臟真，故曰舍曰客，而止見其煩滿喘逆諸證，如入臟則死矣。】

凡痹之客五臟者：肺痹者，煩滿喘而嘔；心痹者，脈不通，煩則心下鼓，暴上氣而喘，嗌乾善噫，厥氣上則恐；肝痹者，夜臥則驚，多飲數小便，上為引如懷；腎痹者，善脹，尻以代踵，脊以代頭；脾痹者，四肢解墮，發欬嘔汁，上為大塞。 【 尻，枯熬切。解、懈同。墮、惰同。】
【`馬蒔`曰：此承上文而遂言五臟之痹各有其證也。夫以五痹重感乎三氣，固五臟各成其痹矣。試以肺痹言之：肺脈起於中焦，下絡大腸，還循胃口，上鬲屬肺，又主息，故其為痹，則煩滿喘息而嘔也。又以心痹言之：心合脈，今受邪則脈不通，邪氣內擾，故為煩。手少陰心脈，起於心中，出屬心系，下鬲絡小腸，其支別者，從心系上俠咽喉，其直者復從心系卻上肺，手厥陰心包絡之脈，起於胷中，出屬心包下鬲，故煩則心下鼓戰，暴時上氣而為喘，又嗌喉乾燥也。心主為噫，以其鼓滿，故噫之以出氣也。逆氣上乘於心，神氣不足，神弱則懼凌，故為恐也。又以肝痹言之：肝主驚駭，故夜臥多驚。肝脈循股陰入毛中，環陰器，抵少腹，俠胃屬肝絡膽，上貫鬲布脅肋，循喉嚨之後，上入頏顙，故多飲水而數小便，上引少腹而痛，如懷姙之狀也。又以腎痹言之：蓋腎者胃之關也，關門不利，則胃氣不轉，故善脹。尻，腰尻骨也。踵，足跟也。腎脈起於足小指之下，斜趨足心，出於然骨之下，循內踝之後，別入跟中，以上腨內，出膕內廉上股內後廉，貫脊屬腎絡膀胱；其直行者，從腎上貫肝鬲，入肺中。氣不足而受邪，故踵本在足，而尻則伏地而不伸，其尻反以代踵也。脊本在中，而頭則俯伏而不上，其脊反以代頭也。又以脾痹言之：土主四季，外主四肢，故四肢懈墮。又以其脈起於足，循腨胻上膝股，然脾脈入腹，屬脾絡胃，上鬲俠咽，故發欬嗽，嘔出清汁也。脾氣養肺，胃復連咽，故上為大塞也。】
【`張志聰`曰：此論五臟之氣，受邪而形諸於病也。肺主氣而司呼吸，其脈起於中焦，還循胃口，上鬲屬肺，故痹則煩喘而嘔。心主脈，故痹閉而令脈不通，邪薄心下，鼓動而上干心臟則煩，故煩財心下鼓也。肺者心之蓋，而心脈上通於肺，故逆氣暴上則喘而嗌乾。心主噫，心氣上逆而出則善噫也。夫水火之氣，上下時交，心氣厥逆於上，則不能下交於腎，腎氣虛，故悲也。肝藏魂，臥則神魂不安，故發驚駭。肝氣痹閉則木火鬱熱、故在上則多飲，在下則便數，上引於中，而有如懷姙之狀也。腎者胃之關，關門不利，則胃氣不轉，故善脹也。脊椎盡處為尻，腎主骨，骨痿而不能行，故尻以代踵。陰病者不能仰，故脊以代頭。脾氣不能行於四肢，故四肢懈墮。脾脈上鬲俠咽，氣痹不行，故發欬也。入胃之飲，上輸於脾肺，脾氣不能轉輸，故嘔汁。肺氣不能通調，故上為大塞。】

腸痹者，數飲而出不得，中氣喘爭，時發飧泄。胞痹者，少腹膀胱按之內痛，若沃以湯，濇於小便，上為清涕。 【 數，音朔。】
【`馬蒔`曰：此言腸痹胞痹六腑痹中之二，亦各有其證也。夫五臟各有其痹，而六腑亦有其痹也。試以腸痹言之：大腸之脈，入缺盆絡肺下鬲，屬大腸。小腸之脈，入缺盆絡心，循咽下鬲，抵胃屬小腸，今小腸有邪，則脈不下鬲，胃氣蓄熱，小腸燥滯，故數飲水而不得下出也。其小腸與胃，邪氣奔喘，故中氣喘爭也。有時小腸邪盛，熱飧從上而降下，則大腸火迫，飧即泄出，此乃腸痹之證也。又以胞痹言之：膀胱在少腹之內，胞在膀胱之內，胞受風寒濕氣而為痹，則少腹膀胱，按之內痛，若沃以湯，濇於小便也。膀胱之脈，上額交巔上，入絡腦，故邪氣上蒸於腦而為清涕也，此乃胞痹之證也。言胞痹者，大約是膀胱為病耳。】
【`張志聰`曰：腸痹者，兼大小腸而言，小腸為心之腑，而主小便，邪痹於小腸，則火熱鬱於上而為數飲，下為小便不得出也。大腸為肺之腑，而主大便，邪痹於大腸，故上則為中氣喘爭，而下為飧泄也。胞者，膀胱之室，內居少腹邪閉在胞，故少腹膀胱，按之內痛，水閉不行，則蓄而為熱，故若沃以湯，且濇於小便也。膀胱之脈，從巔入腦，腦滲則為涕。上為清涕者，太陽之氣，痹閉於下，不能循經而上升也。愚按六腑之痹，止言其三，蓋榮氣者，胃腑之精氣也；衛氣者，陽明之悍氣也。榮衛相將，出入於外內三焦之氣，游行於上下甲膽之氣，先臟腑而升。夫痹者閉也。正氣運行，邪不能留，三腑之不病痹者，意在斯歟？】

陰氣者，靜則神藏，躁則消亡。飲食自倍，腸胃乃傷。
【`王冰`曰：陰謂五神臟也，所以說神藏與消亡者，言人安靜，不涉邪氣，則神氣甯以內藏，人躁動，觸冒邪氣，則神被害而離散，臟無所守，故曰消亡。此言五臟受邪之為痹也。臟以躁動致傷，腑以飲食見損，皆謂過用則受其邪，此六腑受邪之為痹也。】
【`馬蒔`曰：此言臟腑所以成痹者，以其內傷為本，而後外邪得以乘之也。陰氣者榮氣也，陰氣精專隨宗氣以行於經脈之中，惟其靜，則五臟之神，自藏而不消亡，若躁則五臟之神，消亡而不能藏矣。所以有五痹者，必重感於邪，而成五臟之痹也。至於六腑之所以成痹者，何哉？飲食固所以養人，而倍用適反以害人，故飲食自倍，腸胃乃傷也。腸胃既傷，則邪得以乘俞，入之而為痹矣。按[生氣通天]論云：陽氣者精則養神，柔則養筋。論衛氣也。此節論榮氣也，此乃論榮衛至精至妙之義耳。】
【`張志聰`曰：此言臟氣不藏，而邪痹於臟也。陰氣者，臟氣也。神者，五臟所藏之神也。五臟為陰，陰者主靜，故靜則神氣藏而邪不能侵，躁則神氣消亡而痹聚於臟矣。若居處失宜，則風寒濕氣中其俞矣。然當節其飲食，勿使邪氣內入，如食飲應之，邪即循俞而入，各舍其腑矣。】

淫氣喘息，痹聚在肺；淫氣憂思，痹聚在心；淫氣遺溺，痹聚在腎；淫氣乏竭，痹聚在肝；淫氣肌絕，痹聚在脾。諸痹不已，亦益內也。其風氣勝者，其人易已也。
【`王冰`曰：淫氣謂氣之妄行者，各隨臟之所主而入為痹也。益內者，從外不去，則益深至於身內也。】
【`馬蒔`曰：此言因諸證而可驗五臟之痹，其間有難愈易愈之分焉。夫五臟之痹，其證備見以前矣。然又有他證可驗，而知其痹之在五臟者，難於去也。是故邪氣浸淫，喘息靡寧，正以肺主氣，惟邪聚在肺，故喘息若是。邪氣浸淫，憂思不已，正以心主思，惟痹聚在心，故憂思若是。邪氣浸淫，膀胱遺溺，正以腎與膀胱為表裏，惟痹聚在腎，故遣溺若是。邪氣浸淫，陰血乏竭，正以肝主血，惟痹聚在肝，故乏竭若是，邪氣浸淫，肌氣阻絕，正以脾主肌，惟痹聚在脾，故肌絕若是。凡此諸痹不已，亦以日深一日而不能愈也。故風寒濕三氣皆能為病，唯風氣勝者，則較之寒濕二氣，其病易已，蓋風勝為行痹，而寒濕則為著痹痛痹，其勢似難愈耳。】
【`張志聰`曰：此申明陰氣躁亡，而痹聚於臟也。淫氣者，陰氣淫佚，不靜藏也。淫氣而致於喘息，則肺氣不藏，而痹聚在肺矣。淫氣而致於憂思，則心氣不藏，而痹聚在心矣。淫氣而致於遣溺，則腎氣不藏，而痹聚在腎矣。淫氣而致於陰血乏竭，則肝氣不藏，而痹聚在肝矣。淫氣而致於肌肉焦絕，則脾氣不藏，而痹聚在脾矣。是以在臟腑經俞，諸痹留而不已，亦進益於內，而為臟腑之痹矣。夫寒濕者，天之陰邪，傷人經俞筋骨。風者天之陽邪，傷人皮膚氣分，是以三邪中於臟腑之俞，而風氣勝者，其性善行，可從皮腠而散，故其人易已也。愚按下文云，六腑亦各有俞，蓋言五臟六腑俱各有俞，如風寒濕氣中於五臟之俞，而臟氣淫躁，則邪循俞內入，而各聚於臟矣。中於六腑之俞，而飲食自倍，腸胃乃傷，邪亦循俞而入，各舍其腑矣。上節所謂各以其時，重感於風寒濕之氣，而為五臟之痹者，合五臟之氣而舍於內也。此節論邪中臟腑之俞，循俞而亦進益於內，先言陰氣消亡，痹聚於臟，故後止言六腑亦各有俞云。】

帝曰：痹其時有死者，或疼久者，或易已者，其故何也？
岐伯曰：其入臟者死，其留連筋骨間者疼久，其留皮膚間者易已。
【`王冰`曰：入臟者，以神去也；筋骨疼久，以其定也；皮膚易已，以浮淺也。由斯深淺，故有是不同。】
【`馬蒔`曰：此言痹有死生病久之異，皆各有其由也。痺有死者，正以邪氣入於內臟，故臟氣已絕，所以死也。有疼久者，正以邪氣留連筋骨之間，外不出而內不得入，所以疾久未已也。有易已者，正以邪氣留於皮膚之間，淺而易散，所以易已也。】
【`張志聰`曰：比言五臟之痹，循俞而入臟者死也。夫風寒濕氣中其俞，其臟氣實則邪不動臟，若神氣消亡，則痹聚在臟而死矣。按邪從皮肉脈筋骨，而內合五臟者，此邪干臟氣，而不傷於臟真，故痹客於臟，則為煩滿、喘嘔、脈不通、心下鼓、嗌乾、善噫諸證。其留連筋骨間，而不內舍於其合者，疼久。其留皮膚間者，隨氣而易散。若中其俞，則內通五臟，兼之陰氣不藏，則邪直入於臟而為死證矣。】

帝曰：其客於六腑者何也？
岐伯曰：此亦其食飲居處，為其病本也。六腑亦各有俞，風寒濕氣，中其俞而食飲應之，循俞而入，各舍其腑也。
【`王冰`曰：四方雖土地溫凉高下不同，物性剛柔，食居有異，但動過其分，則六腑致傷。[陰陽應象]大論曰：水穀之寒熱，感則害六腑。六腑俞，亦謂背俞也。膽俞在十椎之旁，胃俞在十二椎之旁，三焦俞在十三椎之旁，大腸俞在十六椎之旁，小腸俞在十八椎之旁，膀胱俞在十九椎之旁，隨形分長短而取之如是，各去脊同身寸之一寸五分，並足太陽脈氣之所發也。】
【`馬蒔`曰：此言六腑之成痹者，先以內傷為之本，而後外邪得以乘之也。第三節帝問內舍五臟六腑，固合臟腑而並問之矣，第四節雖主腸痹胞痹，而六腑之痹不盡於此，故此節帝以六腑之痹為問。伯言六腑成痹，亦以其飲食失節，居處失宜，為之病根也。上文所謂飲食自倍，腸胃乃傷者，正以此耳。蓋內無所傷，則外邪無自而乘之也。故六腑之分肉，皆各有俞穴，風寒濕之三氣，外中其俞，而內之飲食失節應之，則邪氣循俞而入，各舍於六腑之中，此痹之所以成也。按三百六十五穴，皆可以言俞，今曰俞者，凡六腑之穴，皆可以入邪，而王註止以足太陽經在背之六俞穴為解，則又理之不然者也。若止以井滎俞原經合之俞穴解之，猶未盡通，況背中之六俞乎。】
【`張志聰`曰：此言六腑之痺，乃循俞而內入者也。夫居處失常，則邪氣外客，飲食不節，則腸胃內傷，故食飲居處，為六腑之病本。食飲入胃大小腸，濟泌糟粕，膀胱決瀆水，濁蒸化精液。榮養經俞，如居處失常，而又食飲應之於內，則經脈虛傷，邪循俞而入，舍其腑矣。`張兆璜`曰：邪中五臟之俞，而陰氣淫躁應之，邪中六腑之俞，而食飲應之，故曰六腑亦各有俞，而食飲應之。再按《靈樞》[口問]篇曰，夫百病之始生也，皆生於風雨寒暑，陰陽喜怒，飲食居處，大驚卒恐。夫風寒雨濕合而為痹矣。居處失常，則邪中臟腑之俞矣。喜怒病臟，驚恐傷陰，則陰氣消亡矣。飲食自倍，則腸胃乃傷矣。是以上古之人，食飲有節，起居有常，不妄作勞，和於陰陽，故能形與神居，度百歲乃去。】

帝曰：以鍼治之奈何？
岐伯曰：五臟有俞，六腑有合，循脈之分，各有所發，各隨其過，則病瘳也。
【`王冰`曰：五臟有俞：肝之俞曰太衝，心之俞曰太陵，脾之俞曰太白，肺之俞曰太淵，腎之俞曰太谿，皆經脈之所注也。太衝在足大指間本節後二寸陷者中，動脈應手，刺可入同身寸之三分，留十呼，若灸者，可灸三壯。太陵在手掌後骨兩筋間陷者中，刺可入同身寸之六分，留七呼，若灸者，可灸三壯。太白在足內側核骨下陷者中，刺可入同身寸之三分，留七呼，若灸者，可灸三壯。太淵在手掌後陷者中，刺可入同身寸之二分，留二呼，若灸者，可灸三壯。太谿在足內踝後跟骨上動脈陷者中，刺可入同身寸之三分，留七呼，若灸者，可灸三壯。六腑有合：胃合入於三里，膽合入於陽陵泉，大腸合入於曲池，小腸合入於小海，三焦合入於委陽，膀胱合入於委中。三里在膝下三寸胻外廉兩筋間，刺可入同身寸之一寸，留七呼，若灸者，可灸三壯。陽陵泉在膝下一寸胻外廉陷者中，刺可入同身寸之六分，留十呼，若灸者，可灸三壯。小海在肘內大骨外去肘端五分陷者中，屈肘乃得之，刺可入同身寸之二分，留七呼，若灸者，可灸五壯。曲池在肘外輔屈肘曲骨之中，刺可入同身寸之五分，留七呼，若灸者，可灸三壯。委陽在足膕中外廉兩筋間，刺可入同身寸之七分，留五呼，若灸者，可灸三壯，屈伸而取之。委中在膕中央約文中動脈，刺可入同身寸之五分，留七呼，若灸者，可灸三壯。】
【`馬蒔`曰：此言治痹者，五臟取其俞，六腑取其合，各分刺之而病愈也。夫五臟有俞，六腑有合，循臟腑經脈所行之分，各有所發病之經，乃隨其病之所在而刺之，則或俞或合，其病無有不瘳也。】
【`張志聰`曰：此論治臟腑之痹而各有法也。夫榮俞治經，故痹在臟者，當取之於俞，合治內腑，故痹在腑者，取之於合也。又當循形身經脈之分，皮肉脈筋骨各有所發，各隨其有過之處而取之，則其病自瘳矣。】

帝曰：榮衛之氣，亦令人痹乎？
岐伯曰：榮者，水穀之精氣也，和調於五臟，灑陳於六腑，乃能入於脈也，故循脈上下，貫五臟，絡六腑也。衛者，水穀之悍氣也，其氣慓疾滑利，不能入於脈也，故循皮膚之中，分肉之間，熏於肓膜，散於胷腹。逆其氣則病，從其氣則愈，不與風寒濕氣合，故不為痹。
【`王冰`曰：《正理論》云：穀入於胃，脈道乃行，水入於經，其血乃成。又《靈樞經》曰：榮氣之道，內穀為實。蓋穀入於胃，氣傳與肺，精專者上行經隧，由此故水穀精氣，合榮氣運行而入於脈也。貫五臟，絡六腑者，榮行脈內，故無所不至也。悍氣，謂浮盛之氣也，以其浮盛之氣，故慓疾滑利，不能入於脈中也。皮膚之中，分肉之間，謂脈外也。肓膜，謂五臟之間鬲中膜也，以其浮盛，故能布於胷腹之中，空虛之處，熏其盲膜，令氣宣通也。】
【`馬蒔`曰：此言榮衛二氣，不與風寒濕三氣相合，故不為痹也。榮者，陰氣也，由水穀入胃而成，此精微之氣，故謂之水穀之精氣也。《靈樞》[榮衛生會](衛氣)等篇曰：宗氣積於上焦，榮氣出於中焦，衛氣出於下焦。是言宗氣者，大氣也，大氣積於膻中，其中焦之氣，陽中有陰者，隨上焦之氣，以降於下焦而生此陰氣，故謂之清者為榮，又謂之榮氣出於中焦者是也。然陰性精專，必隨宗氣以行於經隧之中，由手太陰肺行手陽明大腸，足陽明胃，足太陰脾，手少陰心，手太陽小腸，足太陽膀胱，足少陰腎，手厥陰心包絡，手少陽三焦，足少陽膽，足厥陰肝。行於晝二十五度，行於夜二十五度，共五十度周於身，始於手太陰，而復會於手太陰，所謂太陰主內者此也。此篇曰，和調於五臟，言其行於手足六陰經也。灑陳於六腑，言其行於手足六陽經也。乃能入於脈者，言其隨宗氣以行於經脈之中也。又總之曰，故循脈上下，貫五臟，絡六腑也。臟氣者，陽氣也，亦由水穀入胃而成，此精微之氣，故謂之水穀之悍氣也。其下焦之氣，陰中有陽者，隨中焦之氣，以升於上焦，而生此陽氣，故謂之濁者為衛，又謂之衛氣出於下焦者是也。然陽氣慓悍，不隨宗氣而行，而自行於各經皮膚分肉之間。平旦陰盡，陽氣出於目，目張則氣上行於頭，由足太陽行手太陽、足少陽、手少陽、足陽明、手陽明，晝行陽經二十五度，日入則行足少陰、手少陰、手太陰、足厥陰、足太陰，夜行於陰二十五度，亦一晝一夜而共為五十度周於身，所謂太陽主外者此也。故曰，其氣慓悍滑利，不能入於脈也。故循皮膚之中，分肉之間，熏於肓膜，散於胷腹也。夫榮衛之所行者如此，必逆榮衛之氣則病，而順榮衛之氣則愈，則此榮衛乃氣也，非筋骨肌皮脈與五臟六腑之有形者也。不與風寒濕三氣相合，故榮衛在人不為痹也。】
【`張志聰`曰：穀入於胃，乃傳之肺，流溢於中，布散於外，專精者行於經隧，常榮無已，是水穀之精氣，從肺氣而先和調於臟腑，五臟六腑皆以受氣，而乃能入於脈也。入於脈，故循脈上下，復貫五臟，絡六腑。蓋言五臟六腑，受穀精之氣，榮行於經脈，經榮之氣，復貫絡於臟腑，互相資生而資養者也。衛者，水穀之悍氣，其氣慓疾滑利，不能入於脈，不入於脈，故在外則循於皮膚分肉之間，在內則行於絡臟絡腑之膜原。絡小腸之脂膜謂之肓。是以在中焦則熏蒸於盲膜，行於胷鬲之上，則散於心肺之膜理，行於腹中，散於腸胃肝腎之膜原，是外內上下，皮肉臟腑，皆以受氣。一日一夜五十而周於身，榮行脈中，衛行脈外，營周不休，五十而復大會，陰陽相貫，如環無端，旋轉而不休息者也。故逆其氣則病，從其氣則愈，不與風寒濕邪合，而留連於皮膚脈絡之間，故不為痹也。蓋言痹在皮者，肺氣之所主也，痹在肌者，脾氣之所主也，痹在脈者，心氣之所主也，榮衛之氣，雖在皮膚脈絡之間，行而不留，故不與邪合。】

帝曰：善。痹或痛，或不痛，或不仁，或寒，或熱，或燥，或濕，其故何也？
岐伯曰：痛者寒氣多也，有寒故痛也。其不痛不仁者，病久入深，榮衛之行濇，經絡時疏，故不通。皮膚不營，故為不仁。其寒者，陽氣少，陰氣多，與病相益，故寒也。其熱者，陽氣多，陰氣少，病氣勝，陽遭陰，故為痹熱。其多汗而濡者，此其逢濕甚也。陽氣少，陰氣盛，兩氣相感，故汗出而濡也。 【 不通，當作不痛。】
【`王冰`曰：風寒濕氣，客於肉分之間，迫切而為沫，得寒則聚，聚則持分肉，肉裂則痛，故有寒則痛也。與病相益，言病本生於風寒濕氣，故陰氣益之也。陽遭陰為痹熱，言遇於陰氣，陰氣不勝故為熱。兩氣相感，言中表相應則相感也。】
【`馬蒔`曰：此言痹證有痛、有不痛、有不仁、有寒、有熱、有燥、有濕者，皆各有其故也。蓋痹之所以痛者，以其寒氣多也，有寒故痛也。故曰，其寒氣勝者，為痛痹也。又痹之所以不痛者，以病久則邪氣日深，榮衛之行濇，經絡之脈有時而疏，故亦不為痛也。又痹之所以不仁者，以其皮膚之中，少氣血以為之營運，故皮頑不動而為不仁也。又痹之所以體寒者，以衛氣少，榮氣多，惟榮氣多則與病氣相益，故寒冷也。又痹之所以體熱者，以衛氣多，榮氣少，故邪氣勝則風氣為陽，陽與榮氣相遭，而陰氣不能勝之，故為痹熱也。又痹之所以濕者，以其遇濕甚也。衛氣少，榮氣盛，兩陰相感，故汗出而濕也。又痹之所以燥者，雖未之言、而即濕者以反觀之，則衛氣多，榮氣少，遇熱太甚，兩陽相感，則可以知其為燥矣。】
【`張志聰`曰：不仁，不知痛癢也。燥者，謂無汗。濕者，多汗而濡濕也。寒氣勝者為痛痹，故痛者，寒氣多也。《下經》曰：病痛者，寒也。人有陰寒，故痛也。上寒字，言天之寒邪，下寒字，言人之寒氣。蓋天有陰陽，人有陰陽，如感天之陰寒，而吾身之陽盛，則寒可化為熱。如熱寒相搏，則凝聚而為痛痹矣。病久入深者，久而不去，將內舍於其合也。邪病久，則榮衛之道傷而行濇，邪入深，則不痹閉於形身，而經絡時疏，故不痛也。榮衛行濇，則不能榮養於皮膚，故為不仁。夫寒熱者，由人身之陰陽氣化也。人之陽氣少而陰氣多，則與病相益其陰寒矣。邪正惟陰，故為寒也。若陽氣多而陰氣少，邪得人之陽盛而病氣勝矣。人之陽氣盛，而遇天之陰邪，則邪隨氣化而為痹熱矣。濕者，天之陰邪也，感天地之陰寒，而吾身陰氣又盛，兩氣相感，故汗出而濡也。】
【`張兆璜`曰：與病相益者，言人之陰氣多，而益其病氣之陰寒也。病氣勝者，言人之陽氣多，而益其病氣之熱勝也。此論天有陰陽之邪，而人有寒熱之氣化也。又陽熱盛者多汗出，濡濕之汗，又屬陰寒，醫者審之。】

帝曰：夫痹之為病，不痛何也？
岐伯曰：痹在於骨則重，在於脈則血凝而不流，在於筋則屈不伸，在於肉則不仁，在於皮則寒。故具此五者則不痛也。凡痹之類，逢寒則蟲，逢熱則縱。
帝曰：善。
【`王冰`曰：蟲謂皮中如蟲行，縱謂縱緩不相就。】
【`馬蒔`曰：此言痹在五者不為痛，除寒氣勝者而言之也。帝意痹之為病，皆當痛也，而今曰，以寒氣勝者為痛痹，其風濕所感者不為痛，何也？伯言風濕所感者，雖不為痛，亦不能盡脫然無累也。在於骨則重，在於脈則血凝而不流，在於筋則不伸，在於肉則不仁，在於皮則體寒，故具此五者則不痛耳。且凡痹病之類，逢天寒則其體急諸證皆當急，逢天熱則其體縱諸證皆當緩，此其大略也。】
【`張志聰`曰：經云氣傷痛，此論邪痹骨肉經脈之有形，而不傷其氣者，則不痛也。夫骨有骨氣，脈有脈氣，筋有筋氣，肌有肌氣，皮有皮氣，皆五臟之氣，而外合於形身。如病形而不傷其氣，則止見骨痹之身重，脈痹之血凝不行，筋痹之屈而不伸，肉痹之肌肉不仁，皮痹之皮毛寒冷，故具此五者之形證而不痛也。凡此五痹之類，如逢吾身之陰寒，則如蟲行皮膚之中，逢吾身之陽熱，則筋骨並皆放縱，又非若病氣之有寒則痛，陽氣多則為痹熱也。此言形氣之病，各有分別焉。】


# 痿
★ 素問·痿論篇第四十四
【`馬蒔`曰：內詳五臟之痿，必始於肺，其本臟自有所合，其成痿各有其由，其驗之有色有證，其治之有法有穴，故名篇。】

黃帝問曰：五臟使人痿，何也？
岐伯對曰：肺主身之皮毛，心主身之血脈，肝主身之筋膜，脾主身之肌肉，腎主身之骨髓。故肺熱葉焦，則皮毛虛弱急薄，著則生痿躃也。心氣熱則下脈厥而上，上則下脈虛，虛則生脈痿，樞折挈，脛縱，而不任地也。肝氣熱則膽泄口苦，筋膜乾，筋膜乾則筋急而攣，發為筋痿。脾氣熱則胃乾而渴，肌肉不仁，發為肉痿。腎氣熱則腰脊不舉，骨枯而髓減，發為骨痿。 【 躃，音碧。】
【`王冰`曰：痿謂痿弱無力以運動。膜者，人皮下肉上筋膜也。脾主肌肉，腎主骨髓，所主不同，痿生亦各歸其所主。躄謂攣躄，足不得伸以行也。肺熱則腎受熱氣故爾。心熱盛則火獨光，火獨光則內炎上。腎之脈常下行，今火盛而上炎用事，故腎脈亦隨火炎爍而逆上行也。陰氣厥逆，火復內燔，陰上隔陽，下不守位，心氣通脈，故生脈痿。腎氣主足，故膝腕樞紐如折去而不相提挈，脛筋縱緩而不能任用於地也。膽約肝葉而汁味至苦，故肝熱則膽液滲泄，膽病則口苦。今膽滲泄，故口苦也。肝主筋膜，故熱則筋膜乾而攣急，發為筋痿也。脾與胃以膜相連，脾氣熱則胃液滲泄，故乾而且渴。脾主肌肉，今熱薄於內，故肌肉不仁而發為肉痿也。腰為腎腑，又腎脈上股內貫脊屬腎，故腎氣熱則腰脊不舉也。腎主骨髓，故熱則骨枯而髓減，發為骨痿。】
【`馬蒔`曰：此言五臟各有所合，故五臟熱則其所合者，有皮毛焦而為痿躄，有脈痿，有筋痿，有肉痿，有骨痿也。正以五臟皆有合，肺主身之皮毛，心主身之血脈，肝主身之筋膜，脾主身之肌肉，腎主身之骨髓，然五臟之痿皆始於肺，而後四臟之痿所由成。試以肺痿言之：肺痿者，皮毛痿也，肺本屬金，肺氣熱為火來乘金，故肺葉皆焦，凡皮毛皆虛弱急薄矣。夫肺為母，腎為子，腎受熱氣，著而不去，則足攣而不得伸，致成痿躄之證矣。又以心痿言之：心痿者，脈痿也，正以心氣熱則火獨炎上，凡在下之脈，皆厥逆而上，上則下脈虛，下脈虛則生脈痿，脈痿者，膝腕為樞，如折脫而不相提挈，足脛縱緩而不能任於地也。又以肝痿言之：肝痿者，筋痿也，正以肝氣熱，則膽在肝之短葉間者，其汁泄而口苦，筋膜為火蒸而乾燥，筋膜乾燥則拘急而攣，故發而為筋痿也。又以脾痿言之：脾痿者，肉痿也，脾與胃以膜相連，脾氣熱故胃乾而渴，脾主肌肉，今熱薄於內，則肌肉不仁，不仁者不知痛癢，故發而為肉痿也。又以腎痿言之：腎痿者，骨痿也，腰為腎府，腎氣熱故腰脊不舉，腎主骨，則骨枯而髓減，發而為骨痿也。夫凡曰痿者，皆有痿躄之義，而唯肺痿名曰痿躄，其餘脈筋肉骨，皆成此痿，亦不免於痿躄，則知痿躄為病之同肺氣為病之本矣。下文首節，乃詳言之。】
【`張志聰`曰：痿者，四肢無力委弱，舉動不能，若委棄不用之狀。夫五臟各有所合，痹從外而合病於內，外所因也。痿從內而合病於外，內所因也。夫形身之所以能舉止動靜著，由臟氣之呴養於筋脈骨肉也。是以臟病於內，則形痿於外矣。肺屬金，肺熱則金燥而葉焦矣。肺主皮毛，肺熱，葉焦則皮毛虛薄矣。夫食飲入胃，其精液乃傳之肺，肺朝百脈，輸精於皮毛，毛脈合精行氣於臟腑，是五臟所生之精神氣血，所主之皮肉筋骨，皆由肺臟輸布之精液以資養，皮膚薄著，則精液不能轉輸，是以五臟皆熱而生痿躄矣。《靈樞經》云：皮膚薄著，毛腠夭焦。著者皮毛燥著而無生轉之氣，故曰，著則生痿躄也。心為火臟，心氣熱則氣惟上炎，心主脈，故脈氣亦厥而上矣。上則身半以下之脈虛，而成脈痿也。夫經脈者，所以行氣血而營陰陽，濡筋骨以利關節，故經脈虛則樞折於下矣。樞折即骨繇而不安於地，骨繇者，節緩而不收，故筋骨縣挈不收，足脛緩縱而不能任地也。膽者中精之腑，其應在筋，是周身之筋膜，由膽臟之精汁以榮養，膽附於肝，肝氣熱則膽痿泄而口苦矣。膽汁泄，則筋膜無以榮養而乾燥矣。筋膜乾，則攣急而發為筋痿也。陽明燥金主氣，從中見太陰之濕化，是以脾氣熱則胃乾而渴矣。脾胃之氣，並主肌肉，陽明津液不生，太陰之氣不至，故肌肉不仁而發為肉痿也。腎主藏精，腎氣熱則精液燥竭矣。腰者腎之腑，故腰脊不能伸舉，腎生骨髓，在體為骨，腎氣熱而精液竭，則髓減骨枯，而發為骨痿也。】

帝曰：何以得之？
岐伯曰：肺者，臟之長也，為心之蓋也。有所失亡，所求不得，則發肺鳴，鳴則肺熱葉焦。故曰，五臟因肺熱葉焦，發為痿躃，此之謂也。悲哀太甚則胞絡絕，胞絡絕則陽氣內動，發則心下崩，數溲血也。故本病曰：大經空虛，發為肌痹，傳為脈痿。思想無窮，所願不得，意淫於外，入房太甚，宗筋弛縱，發為筋痿及為白淫。故《下經》曰，筋痿者生於肝，使內也。有漸於濕，以水為事，若有所留，居處相濕，肌肉濡漬，痹而不仁，發為肉痿。故《下經》曰，肉痿者得之濕地也。有所遠行勞倦，逢大熱而渴，渴則陽氣內伐，內伐則熱舍於腎。腎者水臟也，今水不勝火，則骨枯而髓虛，故足不任身，發為骨痿。故《下經》曰，骨痿者，生於大熱也。 【 長，上聲。音尖。】
【`王冰`曰：肺位高而布葉於胷中，故為五臟之長，心之蓋也。有所失亡，所求不得，則志苦不暢而氣鬱，肺臟氣鬱不利，故喘息有聲而肺熱葉焦也。肺者所以行榮衛，治陰陽，故引曰，五臟因肺熱而發為痿躃也，悲則心系急，肺布葉舉，而上焦不通，榮衛不散，熱氣在中，故胞絡絕而陽氣內鼓動，發則心下崩，數溲血也。心下崩，謂心胞內崩而下血也。本病，古經論篇名。大經，謂大經脈也。以心崩溲血，故大經空虛，脈空則熱內薄，衛氣盛，榮氣微，故發為肌痹也。先見肌痹，後漸脈痿，故曰傳為脈痿也。思想所願，為祈欲也。施瀉勞損，故為筋痿及白淫也。白淫，謂白物淫衍如精之狀，男子因溲而下，女子陰器中綿綿而下也。《下經》，上古之經名。使內，謂勞役陰力，費竭精氣也。業惟近濕，居處澤下，皆以水為事也。平居久而易忽，感之者尤甚矣。內屬於脾，脾氣惡濕，濕著於內則衛氣不榮，故肉為痿也。肉痿得之濕地者，[陰陽應象]大論曰：地之濕氣，感則害皮肉筋脈，此之謂害肉也。陽氣內伐，謂伐腹中之陰氣也。水不勝火，以熱舍於腎中也。腎性惡燥，熱反居下，熱薄骨乾，故骨痿無力也。】
【`馬蒔`曰：此承上文而言肺痿為諸痿之由，又詳諸痿之所以成也。上文所重在合，故揭皮脈肉筋骨為五臟之痿，此節所重在諸痿之由，故較上節為更詳也。言肺痿之所以得者，以肺為五臟之長，為心之蓋，其病始於有所失亡，所求不得，則鬱火炎極，發為肺鳴，金得火而有聲也，時則肺熱葉焦，發為痿躃。然五臟之痿，皆成痿躃，實由於肺熱葉焦而始。古語有之，特以皮毛之痿為肺經本臟之痿耳。又脈痿之所以得者，[奇病]論云：胞脈者繫於腎。[評熱]論云：胞脈者屬心，而絡於胞中。蓋婦人有胞絡宮乃受胎之所，惟胞絡繫於腎而屬於心，故悲哀太甚，則心系必急，胞之絡脈阻絕，衛氣不得外出。而動干其內，所以心主血脈者，從下崩潰，數溲其血。故[本病]篇云：血脫過多，大經空虛，發為肌痹，傳為脈痿者此也。又筋痿之所以得者，肝主身之筋膜，思想既已無窮，所願又不得遂，其意久淫於外，或至入房太甚，宗筋弛縱，發為筋痿及為白淫，故《下經》曰，筋痿者生於肝，使內也。蓋肝主筋，其使內之際，腎主閉藏，肝主疏泄，二臟相須為用，故筋弛而成筋痿者如此。又肉痿之所以得者，此人有漸於濕，業惟事水，濕有所留，其居處又濕，肌肉濡漬，痺而不仁，發為肉痿，彼《下經》言肉痿得之濕地者，此也。又骨痿之所以得者，有所遠行勞倦，時逢大熱而發為渴，渴則衛氣內伐其陰氣，陰氣被伐，熱舍於腎，腎為水臟，不勝其火，則骨枯髓虛，故足不任身，發為骨痿，彼《下經》言骨痿生於大熱者，此也。】
【`張志聰`曰：此申明五臟之熱而成痿者，由肺熱葉焦之所致也。臟真高於肺，朝百脈而行氣於臟腑，故為臟之長。肺屬乾金而主天，居心主之上，而為心之華蓋。有所失亡，所求不得，則心志靡寧而火氣炎上，肺乃心之蓋，金受火刑，即發喘嗚，而肺熱葉焦矣。肺熱葉焦則津液無從輸布，而五臟皆熱矣。故曰，五臟因肺熱葉焦而成痿躄者，此之謂也。躄者，足痿而不能任地，故曰，謂《下經》[本病]篇有此語也。復論心肝脾腎，各有所因而自成痿躄也。胞絡者胞之大絡，即衝脈也。衝脈起於胞中，為十二經脈之海，心主血脈，是以胞絡絕則心氣虛而內動矣。陽氣，心氣也，心為陽中之太陽，故曰陽氣。夫水之精為志，火之精為神，悲哀太甚，則神志俱傷，而上下之氣不交矣。是以胞絡絕而陽氣內動，心氣動則心下崩而數溲血矣。本病，即本經第七十三篇之[本病]論。大經，胞之大絡也。胞乃血室中焦之汁，奉心化赤，流溢於中，從衝脈而上循背裏者，貫於脈中，循腹右上行者，至胷中而散於脈外，充膚熱肉，生毫毛，是胞絡之血，半行於脈中，半行於皮腠，脈外之血少則為肌痹，脈內之血少則為脈痿，是溲崩之血，從大經而下，先傷皮膚氣分之血，而復及於經脈之中，故曰，大經空虛，發為肌痹，傳為脈痿。按皮膚之血，臥則歸肝。[五臟生成]篇曰：人臥，血歸於肝。正此血也。故臥出而風吹之，血凝於膚者為痹。再按男子絡脣口而生髭鬚，女子月事以時下者，肝經衝脈之血也，是以崩溲或大吐衂而不致於死。若心主脈中之血，一息不運則機緘窮，一毫不續則穹壤判矣。至若肝氣自傷而發為筋痿，則何如也？肝者將軍之官，謀慮出焉。思想無窮，所願不得，則肝氣傷矣。前陰者，宗筋之所聚，足厥陰之脈，循陰股入毛中，過陰器，意淫於外，則慾火內動，入房太甚，則宗筋縱弛，是以發為陰痿及為白淫。白淫者，慾火盛而淫精自出也。《下經》即以下七十三篇之[本病]論，今遺亡矣。言本篇所論筋痿者，又生於所願不遂而傷肝，兼之使內入房之太甚也。有漸於濕者，清濕地氣之中於下也。以水為事者，好飲水漿濕濁之留於中也。若有濕濁之所留，而居處又兼卑下，外內皆濕，以致肌肉濡漬，痹而不仁，發為肉痿也。遠行勞倦則傷腎，逢大熱則暑暍傷陰，渴則陰液內竭，是以陽熱之氣，內伐其陰，而熱舍於腎矣。腎者水臟，水盛則能制火，今陽盛陰消，水不勝火，以致骨枯髓虛，足不任用於身，而發為骨痿也。】

帝曰：何以別之？
岐伯曰：肺熱者，色白而毛敗；心熱者，色赤而絡脈溢；肝熱者，色蒼而爪枯；脾熱者，色黃而肉蠕動；腎熱者，色黑而齒槁。 【 蠕，輭平聲。】
【`王冰`曰：各求臟色及所主養而命之，則其應也。】
【`馬蒔`曰：此言別五臟之痿，當驗五色五合之證。】
【`張志聰`曰：痿病之因，皆緣五臟熱而精液竭，不能榮養於筋脈骨肉，是以有因肺熱葉焦，致五臟熱而成痿者，有因悲思內傷，勞倦外熬，致精血竭而臟氣熱者，皆當診之於形色也。爪者筋之慮，齒者骨之餘。】

帝曰：如夫子言可矣。論言治痿者，獨取陽明何也？
岐伯曰：陽明者，五臟六腑之海，主潤宗筋，宗筋主束骨而利機關也。衝脈者，經脈之海也，主滲灌谿谷，與陽明合於宗筋。陰陽總宗筋之會，會於氣街而陽明為之長，皆屬於帶脈而絡於督脈，故陽明虛則宗筋縱，帶脈不引，故足痿不用也。
【`王冰`曰：宗筋，謂陰毛中橫骨上下之豎筋也，上絡胷腹，下貫髖尻，又經於背腹上頭項，故云宗筋主束骨而利機關也。然腰者身之大關節，所以司屈伸，故曰機關。橫骨上下臍兩旁豎筋，正宗筋也。衝脈循腹俠臍旁，各同身寸之五分而上，陽明脈亦俠臍旁各同身寸之一寸五分而上，宗筋脈於中，故云與陽明合於宗筋也。以為十二經海，故主滲灌谿谷。宗筋脈會會於橫骨之中，從上而下，故云陰陽總宗筋之會也。宗筋俠臍下合於橫骨，陽明輔其外，衝脈居其中，故云會之氣街而陽明為之長也。氣街則陰毛兩脈動處帶脈者，起於季脅，回身一周，而絡於督脈。督脈者，起於關元，上下循腹，故云皆屬於帶脈而絡於督脈也。督脈任脈衝脈，三脈者同起而異行，故經文或參差而引之，陽明虛則宗筋縱緩，帶脈不引，而足痿弱不可用也。引謂牽引。】
【`馬蒔`曰：此言治痿獨取陽明者，以陽明虛則宗筋不能引帶脈而為痿也。帝意五臟之痿，似當分經以治之，然論言治痿獨取足陽明胃經者，何也？伯言宗筋在人，乃足之強弱所係，但陽明實則宗筋潤，陽明虛則宗筋縱，所以獨有取於足陽明也。蓋陽明為五臟六腑之海，主潤宗筋，宗筋主束骨而利機關者，所係之重如此。彼衝脈乃奇經之一，為經脈之海，主滲灌谿谷，與陽明合於宗筋。凡陽經陰經，總與宗筋而相會，會於陽明經之氣衝穴，所以陽明為之長也。帶脈亦奇經之一，起於季脅，回身一周。此宗筋者，與帶脈而相屬，與督脈而為絡，正以奇經八脈，任衝督三脈，皆起於會陰之穴，而帶脈亦相連屬也。故陽明虛則宗筋縱弛而不能牽引帶脈，故足痿而不能舉。然則足痿而不能舉者，由於陽明之虛，則治痿獨取陽明者，宜也。】
【`張志聰`曰：論言，即[本病]論中之言也。帝以伯言痿病之因於臟熱，當從五臟所合之皮肉筋骨以治之，如夫子言可矣。然論言治痿，何獨取於陽明？蓋陽明為水穀血氣之海，五臟六腑皆受氣於陽明，故為臟腑之海。宗筋者，前陰也。前陰者，宗筋之所聚，太陰陽明之所合。諸筋皆屬於節主束骨，而利機關。宗筋為諸經之會，陽明所生之血氣為之潤養，故諸痿獨取於陽明。谿谷者，大小分肉腠理也。衝脈起於胞中，上循背裏為經絡之海，其浮而外者，滲灌於谿谷之間，與陽明合於宗筋，是以宦者去其宗筋，則傷衝任，血瀉不復而鬚不生也。少陰太陰陽明衝任督脈，總會於宗筋，循腹上行而復會於氣街。氣街者，腹氣之街，在衝脈於臍左右之動脈間，乃陽明之所主，故陽明為之主長。帶脈起於季脅，圍身一周，如束帶然。三陰三陽十二經脈，與奇經之任督衝維經循於上下，皆屬帶脈之所約束。督脈起於會陰，分三岐為任衝而上行腹背，是以衝任少陰陽明，與督脈皆為連絡。夫陽明為水穀之海，主潤宗筋，陽明虛則宗筋縱，宗筋縱弛不能束骨而利機關，則成痿躄矣。故諸痿獨取於陽明。陰陽經脈，皆屬帶脈之所約束，如帶脈不能延引，則在下之筋脈縱弛，而足痿不用矣。】

帝曰：治之奈何？
岐伯曰：各補其滎而通其俞，調其虛實，和其逆順，筋脈骨肉，各以其時受月，則病已矣。
帝曰：善。
【`王冰`曰：時受月者，受氣時月也。如肝王甲乙，心王丙丁，脾王戊己，肺王庚辛，腎王壬癸，皆王氣法也。時受月，則正謂五常受氣月也。】
【`馬蒔`曰：此言治痿之有法也。蓋筋脈骨肉，各以其時而有受病之月，如肝受病於春為筋痿，心受病於夏為脈痿，脾受病於至陰為肉痿，肺受病於秋為皮痿，腎受病於冬為骨痿。今曰獨取陽明，又必兼取所受病之經，假如治筋痿者，合胃與肝而洽之，補陽明之滎穴內庭，肝之滎穴行間，胃之俞穴陷谷，肝之俞穴太衝，調其虛實，虛則補之，實則瀉之，和其逆順，補則逆取，瀉則順取，則病已矣。他如心之滎穴少府、俞穴神門，脾之滎穴大都、俞穴太白，肺之滎穴魚際、俞穴太淵，腎之榮穴然谷、俞穴太谿，是皆與胃而兼取者也。】
【`張志聰`曰：伯言治痿之法，雖取陽明，而當兼取其五臟之滎俞也。各補其滎者，補五臟之真氣也。通其俞者，通利五臟之熱也。調其虛實者，氣虛則補之，熱盛則瀉之也。和其順逆者，和其氣之往來也。筋脈骨肉。內合五臟，五臟之氣，外應四時，各以其四時受氣之月，隨其淺深而取之，其病已矣。按[診要經終]篇曰：正月二月，人氣在肝；三月四月，人氣在脾；五月六月，人氣在頭；七月八月，人氣在肺；九月十月，人氣在心；十一月十二月，人氣在腎。故春刺散俞，夏刺絡俞，秋刺皮膚，冬刺俞竅，春夏秋冬，各有所刺。謂各隨其五臟受氣之時月，察其淺深而取之，如皮痿者治皮，而骨痿者刺骨也。】

# 厥
★ 素問·厥論篇第四十五
【`馬蒔`曰：詳論寒厥熱厥之分，及手足十二經之各有其厥，故名篇。】

黃帝問曰：厥之寒熱者何也？
岐伯對曰：陽氣衰於下則為寒厥，陰氣衰於下則為熱厥。
【`馬蒔`曰：此言厥病之分寒熱者，以足之陰陽六經，其氣有偏勝也。蓋足有三陽經，足太陽膀胱經，足少陽膽經，足陽明胃經也。足有三陰經，足太陰脾經，足少陰腎經，足厥陰肝經也。三陽經氣衰於下，則陽氣少陰氣盛，而厥之所以為寒。三陰經氣衰於下，則陰氣衰陽氣盛，而厥之所以為熱。下者，足也。】
【`張志聰`曰：厥，逆也。氣逆則亂，故忽為眩仆，卒不知人，比名為厥，與中風不同。有寒熱者，有陰有陽也。陰陽二氣，皆從下而上，是以寒厥熱厥之因，由陰陽之氣衰於下也。】

帝曰：熱厥之為熱也，必起於足下者何也？
岐伯曰：陽氣起於足五指之表，陰脈者集於足下而聚於足心，故陽氣勝則足下熱也。
【`王冰`曰：足太陽脈出於足小指之端外側，足少陽脈出於足小指次指之端，足陽明脈出於足中指及大指之端，並循足陽而上，肝脾腎脈集於足下，聚於足心，陰弱故足下熱也。】
【`馬蒔`曰：此言熱厥之熱在陰分者，以其陽勝陰也。帝問熱厥之熱，宜在陽分，而反足下熱者，何也？正以陽脈起於足五指之表，並循五指之表而上行，彼肝脾腎之陰脈，皆聚於足心，其所行者皆陰分也。惟陽經氣勝則陰經氣衰，陰不能勝其陽，所以熱厥之熱，必起於足下也。】
【`張志聰`曰：陽氣勝則陰氣虛，而陽往乘之，故熱厥起於足下也。】
【`張兆璜`曰：足心，足少陰經脈之所出。[陰陽類]論曰：三陽為表，三陰為裏。蓋太陽為諸陽主氣，少陰為諸陰主氣也。】

帝曰：寒厥之為寒也，必從五指而上於膝者，何也？
岐伯曰：陰氣起於五指之裏，集於膝下，而聚於膝上，故陰氣勝則從五指至膝上寒。其寒也，不從外，皆從內也。
【`王冰`曰：足太陰脈起於足大指之端內側，足厥陰脈起於足大指之端三毛中，足少陰脈起於足小指之下，斜趨足心，並循足陰而上循股陰入腹，故云，集於膝下而聚於膝之上也。】
【`馬蒔`曰：此言寒厥之厥上於膝，以其陰勝陽也。帝問寒厥之寒，宜在足下，反從五指而上於膝者，何也？正以陰脈起於五指之裏，並循五指之裏，而上行膝上膝下之裏也。惟陰經氣勝則陽經氣衰，陽不能勝其陰，所以寒厥之寒，從五指至膝上寒，但內屬陰分，故其寒也，不從外之所入，而實由於內之所出也。】
【`張志聰`曰：集於膝下者，三陰交於踝上也。聚於膝上者，三陰經脈皆循內股而上。故其寒也，不從外皆從內也。】
【`張兆璜`曰：陰陽二氣皆起於足，是以傷寒病足經而不病手經也。】
【`張應略`曰：陰陽六氣，止合六經，足之六經，復上合於手者也。】

帝曰：寒厥何失而然也？
岐伯曰：前陰者，宗筋之所聚，太陰陽明之所合也。春夏則陽氣多而陰氣少，秋冬則陰氣勝而陽氣衰。此人者質壯，以秋冬奪於所用，下氣上爭不能復，精氣溢下，邪氣因從之而上也。氣因於中，陽氣衰不能滲營其經絡，陽氣日損，陰氣獨在，故手足為之寒也。 【 因。當作困。】
【`王冰`曰：宗筋俠齊下，合於陰器，故云前陰者，宗筋之所聚也。太陰者脾脈，陽明者胃脈，脾胃之脈，皆輔近宗筋，故云太陰陽明之所合。奪於所用謂多欲而奪其精氣也。】
【`馬蒔`曰：此言寒厥之由，以腎經縱慾而然也。前陰者，外腎也，本宗筋之所聚，而太陰陽明之脈，各入於腹，皆與宗筋而相合者也。大凡人處春夏之時，則三陽經之氣多，而三陰經之氣少；處秋冬之時，則三陰經之氣多，而三陽經之氣少，此寒厥之人，必恃其質壯，而秋冬多慾，以奪於腎經之用事，是在下之腎氣，乃因強力而遂與上焦之氣相爭，不能復如其舊，其精氣為之溢下，故寒邪之氣，因從相爭之氣而齊上也。蓋由腎氣既困於中，秋冬三陽本衰，而至此益衰，不能滲營其經絡，故陽氣日損，陰氣獨在，今寒邪入之，則手足皆為之寒也。】
【`張志聰`曰：此下二節論寒厥熱厥之因，寒厥因失其所藏之陽，故曰失也。宗筋根起於胞中，而內連於腎臟，陰陽二氣生於胃腑，輸於太陰，藏於腎臟，太陰陽明合聚於宗筋者，乃中焦之太陰陽明，與下焦之少陰太陽，中下相合，而會合於前陰之間也。蓋寒厥之因，因虛其所藏之陽而致之也。夫秋冬之時，陽氣收藏，陰氣外盛，此寒厥人者，因恃其質壯，過於作勞，則下氣上爭，不復藏於下矣，陽氣上出，則陰臟之精氣，亦溢於下矣。所謂煩勞則張精絕也。邪氣者，謂陰臟水寒之邪，夫陽氣藏於陰臟，精陽外出，則陰寒之邪，因從之而上矣。夫氣因於中焦，水穀之所生，然借下焦之氣，為陽明釜底之燃，如秋冬之時，過於作勞，奪其陽氣，爭擾於上，陰寒之邪，又因而從之，則中焦所生之陽亦衰，不能滲營於經絡矣。中下之氣，不能互相資生，陽氣日損，陰氣獨在，故手足為之寒也。】
【`張兆璜`曰：滲者滲於脈外，營者營於脈中。營氣宗氣，皆精陽之氣，營行於脈中，諸陽之氣，淡滲於脈外，非獨衛氣之行於脈外也。又曰，論寒厥曰，太陰陽明之所合，論熱厥曰，脾主為胃，行其津液，是陰陽二氣，本於先天之下焦，而生於焦也。】

帝曰：熱厥何如而然也？
岐伯曰：酒入於胃，則絡脈滿而經脈虛。脾主為胃行其津液者也，陰氣虛則陽氣入，陽氣入則胃不和，胃不和則精氣竭，精氣竭則不營於四肢也。此人必數醉，若飽以入房，氣聚於脾，中不得散，酒氣與穀氣相薄，熱盛於中，故熱遍於身，內熱而溺赤也。夫酒氣盛而慓悍，腎氣日衰，陽氣獨勝，故手足為之熱也。 【 為，去聲。數，音朔。】
【`王冰`曰：前陰為太陰陽明之所合，故胃不和則精氣竭也。內精不足，故四肢無氣以營之。醉飽入內亡精氣，中虛熱入，由是腎衰，陽盛陰虛，故熱生於手足也。】
【`馬蒔`曰：此言熱厥之由，以腎經縱慾，胃經縱酒而然也。蓋凡酒入於胃，則絡脈滿而經脈虛，以絡脈橫行，經脈直行，酒性慓悍而溢，故絡脈滿。惟絡脈既滿，則經脈必虛。彼脾主為胃行其津液者也，今腎屬足少陰者以慾而虛，胃屬足陽明者以酒而盛，陰氣虛則陽氣入，陽氣入則胃氣下陷而不和，胃不和則脾氣亦衰，穀氣不得化為精微之氣，而運之以行於四肢矣。何也？此熱厥之人，每為醉飽以入房，下氣上爭，聚於脾中，脾胃既受穀氣，又受酒氣，熱盛於中，故熱遍於身，自內形外也，其內熱以溺赤為驗。夫酒氣本盛而慓悍，惟腎陰既衰，胃陽獨勝，手足皆為之熱者，宜也。】
【`張志聰`曰：此言熱厥之因，因傷其中焦所生之陰氣也。《靈樞經》云：飲酒者，衛氣先行皮膚，先充絡脈。矢衛氣者，水穀之悍氣也。酒亦水穀悍熱之液，故從衛氣先行於皮膚，從皮膚而充於絡脈，是不從脾氣而行於經脈，故絡脈滿而經脈虛也。夫飲入於胃，其津液上輸於脾，脾氣散精於肺，通調於經脈，四布於皮毛，是從經脈而行於絡脈，從絡脈而散於皮膚，自內而外也。酒入於胃，先行於皮膚，先充於絡脈，是從皮膚而入於絡脈，反從外而內矣。不從脾氣通調於經脈，則陰氣虛矣。悍熱之氣，反從外而內，則陽氣入矣。陽明乃燥熱之腑，借太陰中見之陰化，陰氣虛而陽熱之氣內入，則胃氣不和矣。胃不和則所生之精氣竭，精氣竭則不能營於四肢而為熱厥矣。夫飲酒數醉，則悍熱之氣，反從外而內，而酒氣聚於脾中矣。若飽以入房，則穀食留於胃中，脾臟不能轉輸其精液，而穀氣聚於脾中矣。氣聚於中而不得散，酒氣與穀氣交相侵薄，則熱盛於中矣。中土之熱，灌於四旁，故熱遍於身也。入胃之飲食，不能游溢精氣，下輸膀胱，故內熱而溺赤也。夫腎為水臟，受水穀之精而藏之，酒氣熱盛而慓悍，則腎臟之精氣日衰，陰氣衰於下，而陽氣獨勝於中，故手足為之熱也。`張兆璜`曰：寒厥因失其所藏之陽，而致中氣日損，熱厥因傷其所生之陰，而致腎氣日衰，當知中下二焦，互相資生者也。】

帝曰：厥或令人腹滿，或令人暴不知人，或至半日，遠至一日，乃知人者，何也？
岐伯曰：陰氣盛於上則下虛，下虛則腹脹滿；陽氣盛於上，則下氣重上而邪氣逆，逆則陽氣亂，陽氣亂則不知人也。 【 重，平聲。】
【`王冰`曰：不知人，謂悶甚不知識人也。或謂尸厥，陰謂足太陰氣也。】
【`馬蒔`曰：此言厥有腹滿者，以陰氣行於上，其不知人者，以陽氣盛於上，而陰氣又行於上也。陰氣者，據上文觀之，則是足少陰也。足少陰奪於所用，醉以入房，下氣上爭，而行之於上則下虛，故氣在腹而不在足，所以腹中脹滿也。陽氣者，由上文觀之，則是足陽明也。足陽明酒氣盛於上，足少陰腎氣又上，彼邪氣從之而上，則邪氣與陽氣為逆，逆則陽氣亂，陽氣亂則昏暈而不知人也。夫曰：陰氣盛於上則腹脹滿者，乃上文之寒厥，陽氣盛於上則不知人者，乃上文之熱厥耳。】
【`張志聰`曰：暴不知人，卒然昏憒或傾仆也。半日氣周之半，一日氣行之周。陰氣盛於上，謂中焦之陽氣日損，陰氣獨盛於上也。陰盛於上，則下焦之陽氣亦虛，陽虛於下，是以腹脹滿也。下氣謂下焦之元陽。邪氣，腎臟水寒之邪也。陽氣盛於上，謂陰氣虛而陽氣獨勝也。陽盛於上則下氣重上，下氣上乘則寒邪隨之而上逆，逆則陽氣亂於上，而卒不知人。《靈樞經》曰：清濁之氣，亂於頭則為厥逆眩仆，此論陰陽二氣之並逆也。`張兆璜`曰：前論下氣上爭，則中焦之陽氣日損，陰氣虛中，則下焦之腎氣日衰，此復論陰氣盛於上，則下氣亦虛，陽氣盛於上，則下氣重上，又一轍也。】

帝曰：善。願聞六經脈之厥狀病能也。
岐伯曰：巨陽之厥，則腫首頭重，足不能行，發為眴仆。陽明之厥，則癲疾欲走呼，腹滿不得臥，面赤而熱，妄見而妄言。少陽之厥，則暴聾頰腫而熱，脅痛，胻不可以運。太陰之厥，則腹滿䐜脹，後不利，不欲食，食則嘔，不得臥。少陰之厥，則口乾溺赤，腹滿心痛。厥陰之厥，則少腹腫痛，腹脹，涇溲不利，好臥屈膝，陰縮腫，胻內熱。盛則瀉之，虛則補之，不盛不虛，以經取之。 【 能，音耐。】
【`王冰`曰：不盛不虛，謂邪氣未盛，真氣未衰，如是則以穴俞經法，留呼多少而取之。】
【`馬蒔`曰：此言足六經之厥狀病能也。巨陽之厥，首腫頭重者，以其脈上額交巔，從巔絡腦也。其足不能行者，以其脈之支者，過髀樞貫腨內，出外踝也。發為眴仆者，眴眩而仆倒，乃上重下輕之證也。又足陽明胃經之厥，胃本多氣多血，故邪盛則為癲疾而欲走且呼也。腹滿者，胃脈下鬲屬胃絡脾也。不得臥者，胃不和則臥不安也。面赤而熱者，其脈循頤下交承漿也。又足少陽膽經之厥，猝暴而聾者，以其脈下耳後，其支者從耳後入耳中，出走耳前也。頰腫者，以其脈之下大迎加頰車下頸也。脅痛者，以其脈下腋循胷過季脅下合髀厭中也。胻不可以運者，以其脈直下抵絕骨之端，下出外踝之前也。又足太陰脾經之厥，腹滿䐜脹者，以其脈入腹屬脾絡胃也。後不利者，以其脈之入腹屬脾絡胃，而厥逆則不利也。不欲食，食則嘔者，以其脈之上鬲俠咽連舌本散舌下也。不得臥者，胃不和則臥不安，脾與胃同也。又足少陰腎經之厥，溺赤者，以其脈貫脊屬腎絡膀胱也。口乾者，以其脈之循喉嚨俠舌本也。腹滿心痛者，以其脈絡心注胷中也。又足厥陰肝經之厥，少腹腫痛者，以其脈之下環陰器，入少腹也。大腹脹者，以其脈之俠胃屬肝絡膽上貫鬲也。涇溲不利及下陰縮腫者，以其脈入毛中下環陰器也。好臥屈膝者，以膽脈出膝外廉下，循輔骨抵絕骨，足輭欲臥而膝屈也。胻內熱者，肝脈行於內胻也。凡此六經之厥，其治法盛則瀉之，虛則補之，不盛不虛，以經取之。按《靈樞經》脈、終始等篇皆言；人迎一盛，病在足少陽，則人迎大於氣口一倍也，乃足少陽膽經為盛，足厥陰肝經為虛，即補膽而瀉肝。氣口一盛，病在足厥陰，則氣口大於人迎一倍也，乃足厥陰肝經為盛，足少陽膽經為虛，即補肝而瀉膽。此所謂盛則瀉之，虛則補之。若不盛不虛，則在膽取膽而不取之肝，在肝取肝而不取之膽，所謂自取其經也。即名之曰經治，又曰經刺，餘經皆然。《難經》七十九難，以實則瀉子，是肝膽病瀉心，虛則補母，是肝膽病補腎，此說似通，但求之經旨則不合耳。】
【`張志聰`曰：上節論陰陽二氣之厥，故帝復問其經脈之厥狀焉。病能者，能為奇恒之病也。夫奇恒之病，不應四時，多主厥逆，是以六經之厥，能為諸脈作病者，皆屬奇恒。因於論厥，故列於[厥]論篇中。原屬厥逆奇恒之病，故先提曰病能，而列於[病能]篇之前也。巨陽，太陽也。足太陽之厥，厥逆於上則為首腫頭痛，厥逆於下則為足不能行，此皆經脈所過而為病也。神氣昏亂則為眴仆。太陽為諸陽主氣也，此病在經而轉及於氣分，故曰發癲狂走呼，妄言妄見，陽明之脈病也。經氣厥逆，故腹滿，胃不和，不得臥也。陽明乃燥熱之經，其經氣上出於面，故面赤而熱。足少陽之脈，逆則暴聾，頰腫，脅痛，足胻不可以運行也。足太陰之脈，入腹屬脾絡胃，故厥則腹滿䐜脹。食飲入胃，脾為轉輸，逆氣在脾，故後便不利。脾不轉運，則胃亦不和，是以食則嘔而不得臥也。足少陰之經脈厥逆，而陰液不能上資，是以口乾心痛。肺金不能通調於下，故溺赤。水火陰陽之氣，上下不交，故腹滿也。足厥陰之厥，涇溲不利，陰縮而腫，亦經脈所行也。肝主筋，膝者筋之會，經脈厥逆不能濡養筋骨，故好臥而屈膝。厥陰木火主氣榮俞，厥逆故胻內腫熱也。陰陽二氣，皆起於足，故止論足之六經焉。夫厥在經脈，故當隨經以治之。如經氣盛者，用鍼瀉而疏之。經氣虛者，以鍼補之。不盛不虛，即於本經以和調之，名曰經刺。】

太陰厥逆，胻急攣，心痛引腹，治主病者。少陰厥逆，虛滿嘔變，下泄清，治主病者。厥陰厥逆，攣腰痛虛滿，前閉，譫言，治主病者。三陰俱逆，不得前後，使人手足寒，三日死。太陽厥逆，僵仆，嘔血，善衂，治主病者。少陽厥逆，機關不利，機關不利者，腰不可以行，項不可以顧，發腸癰不可治，驚者死。陽明厥逆，喘欬身熱，善驚，衂嘔血。
【`馬蒔`曰：此申足六經厥逆之證。其三陰各厥者，各治本經。三陰俱厥者易死，太陰陽明厥者可治，惟少陽厥者，發之為癰而驚，則不可治也。足太陰厥逆，其胻急且攣者，以其脈循胻骨後上膝股內前廉入腹也。心痛引腹者，以其脈之從胃別上鬲注心中也。此則太陰本經之病，而取本經以治之也。又足少陰厥逆，虛滿嘔變者，以其脈之上貫肝鬲入肺中循喉嚨也。下泄清者，以其脈之開竅於二便也。此亦治本經之主病者耳。又足厥陰厥逆，拘攣腰痛，虛而腹滿，前陰自閉，譫言不次者，以其脈之循股陰，入毛中，環陰器，抵少腹，挾胃上貫鬲，布脅肋，循喉嚨，絡舌本也。此亦治本經之主病耳。凡此三陰俱厥，前後不通，手足皆寒，至三日死，以其三陰之氣絕也。又足太陽之厥逆，僵仆者，以其脈之自項下挾脊抵腰中也。嘔血善衂者，《靈樞》[經脈]篇亦謂其病則鼽衂也。此則本經之證而治其本經耳。又足少陽之厥逆，機關不利，腰不可以行，項不可以顧者，以其脈之循頸下，繞毛際，橫入髀厭中也。但此足少陽脈貫鬲絡肝屬膽，循脅裏，出氣街，若發腸癰，則經氣絕，故不可治。肝之病發為驚駭，而膽與之為表裏，故驚則死矣。又足陽明之厥逆，喘欬身熱，善驚衂嘔血者，以陽明多氣多血，其脈之循喉嚨，入缺盆，下鬲屬胃絡脾也。】
【`張志璁`曰：夫手足三陰三陽之氣，五臟六腑之所生也。臟腑之氣逆於內，則陰陽之氣厥於外矣，故復論手足十二經氣之厥逆焉。中土之氣，主溉四旁，足太陰氣厥，故胻為急攣。食氣入胃，濁氣歸心，脾氣逆而不能轉輸其精氣，是以心氣虛而痛引於腹也。此是主脾所生之病，故當治主病之脾氣焉。按首言陽氣起於足五指之表，陰氣起於足五指之裏，是以先論足六經脈之厥狀，次言陰陽二氣由中焦水穀之所生，脾主為胃行其津液，是太陰為之行氣於三陰，陽明為之行氣於三陽，五臟六腑皆受氣於陽明，故復論手足三陰三陽之氣厥也。少陰之氣，上與陽明相合而主化水穀，少陰氣厥，以致中焦虛滿而變為嘔逆，上下水火之氣不交，故下泄清冷也。按嘔變當作變嘔，　《靈樞經》云：苦走骨，多食之，令人變嘔。言苦寒之味，過傷少陰，轉致中胃虛寒，而變為嘔逆，與此節大義相同。且有聲無物曰嘔，故不當作嘔出變異之物解。攣者，肝主筋也。腰者，肝之表也。虛滿者，食氣不能散精於肝也。前閉者，肝主疏泄也。肝主語，譫語者，肝氣鬱也。三陰俱逆，是陰與陽別矣。不得前後者，陰關於下也。諸陽之氣，皆生於陰，三陰俱逆則生氣絕滅，是以手足寒而三日死矣。此厥在氣分，故主三日死，謂三陰之氣厥絕也。若厥在經脈，則為厥狀病能，而不至於死矣。若太陽則主諸陽之氣，陽氣厥逆，故僵仆也。陽氣上逆則嘔血，陽熱在上則衂血，此太陽之氣厥逆於上，以致迫血妄行也。少陽主樞，是以少陽氣厥，而機關為之不利。頸項者，乃三陽陽維之會；腰脊者，身之大關節也。故機關不利者，腰不可以轉行，項不可以回顧。夫少陽相火主氣，火逆於內，故發為腸癰。不可治者，謂病在氣分，而癰腫在內，非鍼刺之可能治也。若發驚者，其毒氣干臟故死。陽明氣厥則喘，上逆則欬也。陽明之氣主肌肉，故厥則身熱。經云：二陽發病，主驚駭衂血嘔血者。陽明乃悍熱之氣，厥氣上逆則迫血妄行，此病在氣而及干經血，故皆曰善。】

手太陰厥逆，虛滿而欬，善嘔沫，治主病者。手心主少陰厥逆，心痛引喉，身熱，死不可治。手太陽厥逆，耳聾泣出，項不可以顧，腰不可以俛仰，治主病者。手陽明少陽厥逆，發喉痺，嗌腫痓，治主病者。 【 痓，音熾。】
【`馬蒔`曰：此言手六經之厥逆，惟心經則死，餘則不言生死也。手太陰肺經之厥逆，虛滿而欬，善嘔沫者，以其脈之還循胃口上鬲屬肺也。又手心主包絡經，手少陰心經之厥逆，心痛引喉，身熱者，以心主之脈，起於胷中，出屬心包，手少陰脈其支別者，從心系上俠咽喉也。《靈樞》[邪客]篇言：心者五臟六腑之大主也，精神之所舍也，其臟堅固，邪弗能客也，客之則心傷，心傷則神去，神去則死矣。此所以死不可治。又手太陽小腸經之厥逆，耳聾泣出，項不可以顧者，以其脈之從缺盆，循頸上頰，至目銳眥，入耳中出項，又從頰上䪼抵鼻，至目內眥也。腰不可以俯仰者，經脈不合，恐是足少陽之證也。此亦治其主病者耳。又手陽明大腸經手少陽三焦經之厥逆，發喉痺及嗌腫。痓者，以大腸之脈，從缺盆上頸，手少陽之脈，從腹中出缺盆上項也。此亦治其主病者耳。】
【`張志聰`曰：手太陰厥逆，肺氣逆也。肺主氣，故虛滿而欬，不能通布水津，故善嘔沫，此是主肺所生之病，故當治主病之肺氣焉。夫陰陽之氣，皆出於足，此論臟腑之氣，故並及於手焉。手心主者，手厥陰胞絡之氣也。手少陰者，心臟之氣也。胞絡為君主之相火，二火並逆，將自焚矣，故為死不可治。手太陽所生病者耳聾，小腸主液，故逆則泣出也。夫心主血脈，小腸主液而為心之表，小腸氣逆，則津液不能榮養於經脈，是以項不可以顧，腰不可以俛仰，蓋腰項之間，乃絡脈經俞之大會也。手陽明者，肺之腑也。手少陽者，手厥陰三焦也。陽明主嗌，肺主喉，兼三焦之火氣並逆，是以發喉痺而嗌腫也。陽明乃燥熱之經，三焦屬龍雷之火，火熱並逆，故發痓也。　張兆璜問曰：手之六經，獨心主少陰與陽明少陽合論者，何也？曰：天之六氣，化生地之五行，地之五行，以生人之五臟，五臟配合五腑，是止五臟、五腑以應五方、五行、五色、五味、五音、五數也。所謂六臟六腑者，心主與三焦為表裏，俱有名而無形，合為六臟六腑，復應天之六氣，是以論手心主而兼於少陰，論手陽明而合少陽也。曰：手厥陰為心臟之胞絡，固可合并而論，手陽明與少陽並論者，其義何居？曰：三焦者，中瀆之腑也。中上二焦，並出於胃口，下焦別手陽明之廻腸而出，故論手陽明而兼於少陽也。】

# 病能
★ 素問·病能論篇第四十六
【`馬蒔`曰：能音耐，言病之形狀耐受，故此以病能名篇。】
【`張志聰`曰：按以下四篇，論奇恒之為病，篇名病能者，言奇病之不因於四時六氣，而能為臟腑經脈作病也。[疏五過]論曰：《上經》、《下經》，揆度陰陽，奇恒五中，決以明堂，審於終始，可以橫行。[方盛衰]論曰：診有大方，坐起有常，出入有行，以轉神明，必清必靜，上觀下觀，司八正邪，別五中部，按脈動靜，循尺滑濇寒溫之意，視其大小合之病能，逆從以得，復知病名，診可十全。蓋言本經之《上經》論氣之通於天，《下經》言病之變化，臨病之士，審證辨脈，察色觀形，分時候氣，別正甄邪，再當比類奇恒，合之病能，診可十全，方為得道。是以本卷一十五篇，目[熱]病論至[厥]論，論疾病之變化，而以奇恒四篇續於其後，謂疾病變化之外，而又有奇恒之病，診恒病之脈證，又當合參於病能，庶無五過四失之誤。】

黃帝問曰：人病胃脘癰者，診當何如？
岐伯對曰：診此者當候胃脈，其脈當沉細，沉細者氣逆，逆者人迎甚盛，甚盛則熱。人迎者，胃脈也，逆而盛，則熱聚於胃口而不行，故胃脘為癰也。
【`王冰`曰：胃者水穀之海，其血盛氣壯，今反脈沉細者，是逆常平也。沉細為寒，寒氣格陽，故人迎脈盛。人迎者，陽明之脈，故盛則熱也。人迎謂結喉旁脈應手者，胃脈循喉嚨而入缺盆，故云人迎者胃脈也。血氣壯盛，而熱內薄之。兩氣合熱，故結為癰。】
【`馬蒔`曰：此言診胃脘有癰之脈，胃脈則沉細，而人迎則甚盛也。蓋胃為水穀之海，其經多氣多血，脈見右關，本宜洪盛，而今反沉細，則是胃氣已逆，故沉細如此。人迎者，胃經穴名，其脈見於左寸。今右關沉細而人迎甚盛，則是熱聚胃口而不行耳。按《靈樞》[經脈]篇謂人迎大三倍於寸口，則胃經為實，即此二脈以驗之，而知胃脘之有癰矣。】
【`張志聰`曰：首論胃脘癰者，言榮衛血氣由陽明之所生，血氣壅逆則為癰腫之病，與外感四時六淫，內傷五志七情之不同也。胃脈者，手太陰之右關脈也。人迎者，結喉兩旁之動脈也。蓋胃氣逆則不能至於手太陰，而胃脈沉細矣。氣逆於胃，則人迎甚盛，人迎甚盛，則熱聚於胃矣。人迎者，胃之動脈也，故胃氣逆則人迎脈盛，熱聚於胃口而不行，則留滯而為癰矣。】

帝曰：善。人有臥而有所不安者，何也？
岐伯曰：臟有所傷，及精有所之寄則安，故人不能懸其病也。
【`王冰`曰：五臟有所傷損，及水穀精氣有所之寄扶其下，則臥安，以傷及於臟，故人不能懸其病處於空中也。】
【`馬蒔`曰：此言人有臥而不安者，以臟氣傷而精氣耗也。蓋五臟為陰，各藏其精，臟有所傷，及精有所之，則臟傷而精耗者，臥不安也。必精有所寄，各在本臟而無失，斯安矣。寄者，藏也，如肝藏魂，肺藏魄之類。故凡人有臥不安者，血不歸肝，榮氣以躁而消亡，衛氣不能入於陰，此人之所以不能懸絕其病也。】
【`張志聰`曰：此言胃不和而臥不安也。夫五臟所以藏精者也。精者，胃腑水穀之所生，而分走於五臟，如臟有所傷，及精有所往而不受，則為臥不安矣。蓋五味入胃，津液各走其道，是胃腑所生之精，能分寄於五臟則安，逆留於胃，即為臥不安之病。上節論胃中氣逆則為脘癰，此言胃腑精逆則臥有所不安，是奇恒之道。如璇璣玉衡，神轉不回。如回而不轉，則失其相生之機，如有所留阻，則為癰逆之病，故人不能少空懸其病也。】

帝曰：人之不得偃臥者，何也？
岐伯曰：肺者，臟之蓋也，肺氣盛則脈大，脈大則不得偃臥，論在奇恒陰陽中。
【`王冰`曰：肺居高布葉，四臟下之，故言肺者，臟之蓋也。若氣盛滿，偃臥則氣促喘奔，故不得偃臥也。】
【`馬蒔`曰：此言人之不得偃臥者，以其肺之邪氣盛也。】
【`張志聰`曰：此言肺氣逆而為病也。臟真高於肺，為五臟之華蓋，朝百脈而輸精於臟腑，肺氣逆則氣盛而脈大，脈大則不得偃臥矣。偃，仰也。奇恒陰陽，謂玉機諸論篇中，言行奇恒之法，以太陰始也。】

帝曰：有病厥者，診右脈沉而緊，左脈浮而遲，不然，病主安在？
岐伯曰：冬診之右脈，固當沉緊，此應四時。左脈浮而遲，此逆四時。在左當主病在腎，頗關在肺，當腰痛也。
帝曰：何以言之？
岐伯曰：少陰脈貫腎絡肺，今得肺脈，腎為之病，故腎為腰痛之病也。
【`王冰`曰：不然，言不沉也。】
【`馬蒔`曰：此言腎有浮遲之脈，當知其有腰痛之病也。據本節大義，所謂右脈沉而緊，左脈浮而遲者，此脈當見於兩尺也。春夏脈浮，秋冬脈沉，此四時之脈也。今冬時診之，右尺之脈沉而帶緊，與冬時相應，所謂應四時也。左尺之脈逞而兼浮，與冬時相反，所謂逆四時也。遲為腎脈，浮為肺脈，左尺浮而遲，當主病在腎，特脈頗關在肺，故腎當腰痛而脈經則無疾也。何也？足少陰腎經之脈，貫腎絡肺。今得肺脈者，豈肺脈來見於此哉？以左腎不足，而脈不能沉，故得肺脈耳，其實非肺病也，當知其為腰痛之病耳。】
【`張志聰`曰：此論腎氣逆而為病也。夫左脈主血當沉，右脈主氣當浮，故冬診之，左右脈皆當沉緊，今左脈反浮而遲，是逆四時之氣矣。腎主冬氣，而又反浮在左，故當主病在腎，頗關涉於肺，當為腰痛之病。蓋行奇恒之法，以太陰始，五臟相通，移皆有次，是水穀所生之精氣，先至於手太陰，肺金相生而順傳於腎，腎當復傳之於肝，今反見浮遲之肺脈，是腎臟有病，而氣反還逆之於母臟，故當主腎病之腰痛，而頗關涉之於肺也。】

帝曰：善。有病頸癰者，或石治之，或鍼灸治之而皆已，其真安在？
岐伯曰：此同名異等者也。夫癰氣之息者，宜以鍼開除去之。夫氣盛血聚者，宜石而瀉之。此所謂同病異治也。
【`王冰`曰：帝言所攻則異，所愈則同，欲聞真法何所在？伯言雖同曰頸癰，然其皮中別異不一等也。息，瘜也，死肉也。石，砭石也，可以破大癰出膿，今以䤵鍼代之。】
【`馬蒔`曰：此言有病頸癰者，當同病異治也。頸中有癰者，或以石為鍼治之，或以小鍼治之，或以艾灸之，而病皆愈者，豈無真要之法哉？蓋病名雖同，而實有微甚之異耳。所謂以小鍼開除而去病者，正以癰間有氣頓息，未至甚也。所謂以石為鍼而瀉之者，正以氣盛血聚故也。唯共同名異等，此所以同病異治也。】
【`張志聰`曰：經曰腎移寒於肝，癰腫少氣，此言五臟相通，雖順傳有次，然不得相生之正氣，而反受母臟之寒邪，則為癰腫之病矣。同名異等，言癰雖同名，而為病之因各有其類。《靈樞》[癰疽]篇曰：血脈之道，因息乃行，寒邪客於經絡之中則血泣，血泣則不通，故癰腫。蓋言邪客於脈絡之中而為癰腫者，宜用鍼開除以去之。夫腎脈上貫肝膈，腎與肝脈皆循喉嚨入頏顙，故癰腫在頸，此病因於腎也。肝臟之血，行於皮膚氣分，如腎臟之寒邪，順傳於肝，肝氣盛而血聚於皮膚之間而為癰腫者，宜石而瀉之。蓋石者，砭其皮膚出血；鍼者，刺入經穴之中。故病在脈絡者宜鍼，病在皮膚者宜石，是以同病異治而皆已也。】
【`張兆璜`曰：陷下者又宜灸，始言鍼灸，而後止言鍼石者，蓋此篇論五臟之相傳，而腎臟之氣，已傳於肝，故止宜鍼宜石。設或有回陷於腎者，又當灸之。此雖不明言，蓋欲人意會，讀者宜潛心參究，不可輕忽一字。】

帝曰：有病怒狂者，此病安生？
岐伯曰：生於陽也。
帝曰：陽何以使人狂？
岐伯曰：陽氣者，因暴折而難決，故善怒也，病名曰**陽厥**。
帝曰：何以知之？
岐伯曰：陽明者常動，巨陽少陽不動，不動而動大疾，此其候也。
帝曰：治之奈何？
岐伯曰：奪其食即已。夫食入於陰，長氣於陽，故奪其食即已。使之服以生鐵洛為飲。夫生鐵洛者，下氣疾也。 【 長，上聲。洛、落同。】
【`王冰`曰：暴折而難決，言陽氣被折鬱不散也。此人多怒，亦曾因暴折而心不疏暢故爾。如是者皆陽逆躁急所生，故病名陽厥。陽明常動者，言頸項之脈皆動不止也。陽明之動，動於結喉旁，是謂人迎氣舍之分位也。若少陽之動，動於曲頰下，是謂天窻、天牖之分位也。若巨陽之動，動於項兩旁大筋前陷者中，是謂天柱、天容之分位也。不應常動而反動甚者，動當病也。食少則氣衰，故節去其食而病自止。鐵洛味辛微溫平，主治下氣，方俗或呼為鐵漿，非是生鐵液也。】
【`馬蒔`曰：此言病怒狂者之病，有診法洽法也。人有病狂者，以其陽氣之逆也。陽氣者，足三陽經，即下陽明、巨陽、少陽之氣也。此人者，因猝暴之頃有所挫折，而事有難決，志不得伸，故三陽之氣厥逆上行，而善怒而狂，病名曰陽氣之厥逆。然所以知此疾者，必診之三陽經之動脈耳。足陽明經常動者，《靈樞》[動輸]篇言足陽明獨動不休，故凡衝陽、地倉、大迎、下關、人迎、氣衝之類，皆有動脈不止，而衝陽為尤甚。彼足太陽膀胱經足少陽膽經，則不動者也。雖膀胱經有天窻、委中、崑崙，膽經有天容、懸鐘、聽會，而皆不及胃經之尤動也。夫二經不動，而今至於動之甚速，此其病之怒狂，故諸陽之脈有如此耳。至於所以治之者，亦惟奪其飲食，飲以生鐵洛焉可也。蓋食化於太陰脾經，而氣乃長於陽明胃經，故胃本多氣多血，而又加多食，則陽愈盛而狂愈甚，所以必減其食也。生鐵洛者屬金，金能剋木，則肝氣可下而怒不至甚，以其性之能下氣疾，故可為飲以服之也。】
【`張志聰`曰：經云，肝移寒於心狂膈中，又肝病者善怒，此肝雖順傳於心，而不得相生之正氣，反受肝之寒邪，寒凌心火，故為怒狂。折，屈逆也。決，流行也。本經曰，所謂少氣善怒者，陽氣不治，陽氣不治則陽氣不得出，肝氣當治而未得，故善怒。善怒者，名曰煎厥。此言肝氣上逆，則陽氣暴折而不得出，陽氣難於流行，則肝氣亦未得而治，故善怒也。夫心為陽中之太陽。巨陽者，心之標陽也。少陽者，肝之表氣也。夫陽明乃胃之悍氣，故獨動而不休。巨陽少陽，不動者也，今不動之氣反動而大疾，故使人怒狂也。食氣入胃，散精於肝，濁氣歸心，淫精於脈，毛脈合精，行氣於腑，是食入於陰而長氣於陽也。此言巨陽少陽受氣於心肝二臟之陰，肝心之氣上逆，以致巨陽少陽之動大疾，故奪其食則陰氣衰而陽動息矣。夫所謂怒狂者，肝邪上乘於心，鐵乃烏金，能伐肝木，故下肝氣之疾速也。】

帝曰：善。有病身熱解墮，汗出如浴，惡風少氣，此為何病？
岐伯曰：病名曰**酒風**。
帝曰：治之奈何？
岐伯曰：以澤瀉、朮各十分，麋銜五分，合以三指撮，為後飯。 【 解、懈同。墮、惰同。惡，去聲。】
【王冰曰：酒風，飲酒中風者也。夫極飲者，陽氣盛而腠理疏，元府開發，陽盛則筋痿弱，故身體解惰也。腠理疏則風內攻元府，發則氣外泄，故汗出如浴也。風氣外薄，膚腠理開，汗多內虛，癉熱熏肺，故惡風少氣也。因酒而病，故曰酒風。朮味苦溫平，主治大風，止汗。麋銜味苦寒平，主治風濕筋痿。澤瀉味甘寒平，主治風濕益氣。由此功用，方故先之。飯後藥先，謂之後飯。】
【`馬蒔`曰：此言酒風之證也。[風]論曰：飲酒中風則為漏風，漏風之狀，或多汗，常不可單衣，食則汗出，甚則身汗喘息，惡風，衣常濡口乾善渴，不能勞事。故凡極飲者，陽氣盛而腠理疏，元府開，惟陽盛則熱盛筋萎，故身熱懈惰也。腠理開則風內入，元府開則氣外泄，所以多汗如浴也。風氣外薄腠理，汗多內虛，熱熏於肺，肺氣亦虛，故惡風少氣也。治之者，用澤瀉、朮各十分、麋銜五分，合以三指撮煎服。其藥後飯而服，謂之後飯也。王註以為先用藥者，不知此證在表，先服藥則入裏，故後飯者，藥在飯後也。】
【`張志聰`曰：此言脾氣逆而為病也。夫飲酒數醉，氣聚於脾中，熱盛於中，故熱遍於身，而四肢懈惰也。熱盛則生風，風熱相搏，是以汗出如浴，而惡風少氣也。酒氣聚於脾，則不能上輸於肺，而下輸膀胱矣。`《易》`曰：山澤通氣。澤瀉服之能行水上，如澤氣之上升為雲，而復下瀉為雨也。朮乃山之精，得山土之氣，能通散脾氣於四旁。麇銜草有風不偃，無風獨搖，能去風除濕者也。合三指撮者，三乃木之生數，取制化土氣之義。後飯者，復以穀氣助脾也。夫奇恒之病，行所不勝曰逆，逆則死。今論胃腑所生之精氣，以太陰始而順傳於腎，腎傳之肝，肝傳之心，心傳之脾，是五臟相通，移皆有次，而又有不得偃臥腰痛頸癰諸病，是四時六淫七情五志之外，而有奇恒之逆傳，奇恒之中，而又有順傳之奇病，故人不能虛懸其病也。按本經八十一篇，內論疾病者，止二十有奇，而論奇恒者有十篇，當知人之生病也，多起於厥逆。】

所謂深之細者，其中手如鍼也，摩之切之。聚者堅也，博者大也。《上經》者，言氣之通天也；《下經》者，言病之變化也；《金匱》者，決死生也；《揆度》者，切度之也；《奇恒》者，言奇病也。所謂奇者，使奇病不得以四時死也。恒者，得以四時死也。所謂揆者，方切求之也，言切求其脈理也。度者，得其病處，以四時度之也。 【 度，俱音鐸。】
【`馬蒔`曰：此歷舉古經篇名而釋其義也。首四句，似以鍼法為解。《上經》、《下經》、《金匱》、《揆度》、《奇恒》俱古經篇名，今皆失之。《上經》者，必以衛氣為論，如[生氣通天]論之義，故曰言氣之通天也。《下經》者，言病之變化。《金匱》疑是藏之金匱，如[金匱真言]論之類，然其義則決死生也。《揆度》以度病為言，奇病不得以四時而死，如[奇病]論、[大奇]論之類。恒病得以四時而死，如[臟氣法時]論合於四時而死之類。揆以切求其脈理，度以得其病處，遂以四時度之，此皆古經篇之義也。】
【`張志聰`曰：此論切求奇恒之脈法也。夫胃腑五臟之病能者，其氣逆者，其脈沉細，故所謂沉之而細者，其應手如鍼之細而沉也。再按而摩之，切而求之。如胃精之聚於胃，脾氣之聚於脾者，其脈堅牢而不鼓也；又如肺氣之盛，腎氣之上搏於肝，肝氣之上搏於心者，其脈應指而大也。《上經》者，謂[上古天真]、[生氣通天]至[六節臟象]、[臟氣法時]諸篇，論人之臟腑陰陽，地之九州九野，其氣皆通於天氣。《下經》者，謂[通評虛實]以下至於[脈解]諸篇，論疾病之變化。《金匱》者，如[金匱真言]、[脈要精微]、[平人氣象]諸篇，論脈理之要妙，以決死生之分，藏之金匱，非其人勿教，非其真勿授，故曰金匱者，所以決死生也。《揆度》者，切度奇恒之脈病。《奇恒》者，言奇病之異於恒常也。所謂奇者，病五臟之厥逆，不得以四時之氣應之。所謂恒者，奇恒之勢，乃六十首，亦得以四時之氣而為死生之期。揆度奇恒，所指不同，故當切求其脈理，而復度其病處，如本篇論五臟之病能，當摩之切之，以脈求之，如太陽之腰椎腫，少陽之心脅痛，陽明之振寒，大陰之病脹，又當得其病處而以四時度之。】

# 奇病
★ 素問·奇病論篇第四十七
【`馬蒔`曰：內論諸病皆異，故名篇。】
【`張志聰`曰：此論奇恒之腑，而為奇恒之病也。[五臟]別論曰：腦、髓、骨、脈、膽、女子胞，此六者名為奇恒之腑。是以本篇所論，有犯大寒內至骨髓，上逆於腦之腦髓骨病，[脈解]篇之脈病，口苦之膽病，九月而瘖，及母腹中受驚之女子胞病，皆奇恒之腑而為病也。】

黃帝問曰：人有重身九月而瘖，此為何也？
岐伯對曰：胞之絡脈絕也。
帝曰：何以言之？
岐伯曰：胞絡者繫於腎，少陰之脈貫腎繫舌本，故不能言。
帝曰：治之奈何？
岐伯曰：無治也，當十月復。刺法曰：無損不足，益有餘，以成其疹，然後調之。所謂無損不足者，身羸瘦無用鑱石也。無益其有餘者，腹中有形而泄之，泄之則精出而病獨擅中，故曰疹成也。 【 重，平聲。瘖，音音。】
【`王冰`曰：重身，謂身中有身，則懷姙者也。瘖，謂不得言語也。姙娠九月，足少陰脈，養胎約氣，斷則瘖不能言也。絕謂脈斷，絕而不通流，則不能言，非天真之氣斷絕也。少陰，腎脈也。氣不榮養，故舌不能言。十月胎去，胞絡復通，腎脈上榮，故復舊而言也。疹謂久病。反法而治，則胎死不去，遂成久痼之疹病。姙娠九月，筋骨瘦勞，力少身重，又拒於穀，故身形羸瘦，不可以鑱石傷也。胎約胞絡，腎氣不通，因而泄之，腎精隨出，精液內竭，胎則不全，胎死腹中，著而不去，由此獨擅，故疹成焉。】
【`馬蒔`曰：此言重身而瘖者，當產後愈，不必強施以攻補之法也。重身九月而瘖者，醫書謂人之受孕者，一月肝經養胎，二月膽經養胎，三月心經養胎，四月小腸經養胎，五月脾經養胎，六月胃經養胎，七月肺經養胎，八月大腸經養胎，九月腎經養胎，十月膀胱經養胎，先陰經而後陽經，始於木而終於水，以五行之相生為次也。然以理推之，則手足十二經之經脈，晝夜流行無間，無日無時而不共養胎氣也，必無分經養胎之理，今日九月而瘖，蓋時至九月，則姙胎已久，兒體日長，胞絡宮之絡脈，繫於腎經者，阻絕而不通，故間有為之瘖者，非人人然也。此乃阻絕之絕，非斷絕之謂，何也？腎經之脈，下貫於腎，而上繫舌本，故脈道阻絕者，不能言也，此所以不必強為施治，當至十月分娩之後，而自能復言矣。[刺法]篇有云：無損不足，無益有餘，以成痼病，必俟十月之後，然后調理之耳。所謂無損不足者，即如身體羸瘦，無用鑱石以鍼之之謂也。所謂無益有餘者，即如腹中有形，而又用鍼以治之，則反以泄之也。泄之則腎之精气反出，而胎亦隨損，胎死腹中，著而不下，是乃病獨擅中，故曰疹之已成也。吾故曰無治也，當十月復。愚意古人用鍼，故曰無治，若今人用藥，則當用藥治之，但當以補心腎為宜耳。按[大奇]論以胞精不足者，善言為死，不言為生，此可以驗九月而瘖，非胞精之不足，故十月而復也。】

【`張志聰`曰：胞之絡脈，胞絡之脈也。蓋姙至九月，胞長已足，設有碍於胞絡，即使阻絕而不通聲音之道，在心主言，在肺主聲，然由腎間之動氣，上出於舌，而後能發其音聲，故曰，舌者音聲之機也。胞之絡脈繫於腎，足少陰之脈貫腎繫舌本，胞之絡脈阻絕，則少陰之脈亦不通，是以舌不能發機而為瘖矣。至十月胎出，則胞絡通而音聲復矣。刺法謂《鍼經》內之法也。疹病也，言毋損其不足，益其有餘，使成其病而後復調治之。《鍼經》曰：形氣不足，病氣不足，此陰陽氣俱不足也，不可刺之，刺之則重不足，重不足則陰陽俱竭，血氣皆盡，五臟空虛，筋骨髓枯，老者絕滅，壯者不復矣。是以身羸瘦者，不可妄用鍼石，此蓋重在有餘而兼引其不足也。泄謂用緘瀉之，《鍼經》曰：刺之害中而不去則精泄，精泄則病益甚而恇，按腹中胞積，皆為有形，在女子胞則曰無益其有餘，在息積曰不可灸刺，在伏梁曰不可動之，是腹中有形者，皆不可刺泄，刺雖中病，而有形之物不去，則反泄其精氣，正氣出而邪病反獨擅於其中，故為疹成也。`朱聖公`曰：女子胞、腹中積，皆為有餘。】

帝曰：病脅下滿氣逆，二三歲不已，是為何病？
岐伯曰：病名曰**息積**。此不妨於食，不可灸刺。積為導引服藥，藥不能獨治也。
【`王冰`曰：腹中無形，脅下逆滿，頻歲不愈，息且形之，氣逆息難，故名息積也。氣不在胃，故不妨於食也。灸之則火熱內爍，氣化為風，刺之則必瀉其經，轉成虛敗，故不可灸刺，是可積為導引，使氣流行久，以藥攻內消瘀稸則可矣。若獨憑其藥，而不積為導引，則藥亦不能獨治之也。】
【`馬蒔`曰：此言息積之病，當兼導引服藥以治之。】
【`張志聰`曰：此肺積之為病也。肺主氣而司呼吸定息，故肺之積曰息奔，在本經曰息積。積者漸積而成，是以二三歲不已。夫肝肺之積，皆主脅下滿，積在肝則妨於食，此積在肺，故不妨於食也。此病腹中有形，不可灸刺。凡積當日用導引之功，調和之藥，二者並行，斯病可愈，若止用藥而不導引，則藥不能以獨治也。】

帝曰：人有身體髀股胻皆腫，環齊而痛，是為何病？
岐伯曰：病名曰**伏梁**，此風根也。其氣溢於大腸而著於肓，肓之原在齊下，故環齊而痛也，不可動之，動之為水溺濇之病也。 【 肓，音荒。】
【`王冰`曰：以衝脈病，故名曰伏梁。然衝脈者，與足少陰之絡，起於腎下，出於氣街，循陰股內廉，斜入膕中，循胻骨內廉，並足少陰經下入內踝之後入足下，其上行者，出齊下同身寸之三寸關元之分，俠齊直上循腹各行會於咽喉，故身體髀皆腫，繞齊而痛，名曰伏梁。動之為水溺濇之病者，以衝脈起於腎下，出於氣街，其上行者起於胞中，上出齊下關元之分，故動之則為水而溺濇也。動謂齊其毒藥而擊動之，使其大下也。】
【`馬蒔`曰：此節大義與[腹中]論第四十以為奇病，故重出於此，其釋義具彼。】
【`張志聰`曰：此其氣積於大腸之外而為伏梁也。大腸為肺之腑，氣逆不通，是以身體髀股胻皆腫，此根因於風邪傷氣，留溢於大腸之間而著於肓，肓者即腸外之膏膜，其原出於脖胦，正在齊下，故環齊而痛也。不可動者，不可妄攻以動之，蓋風氣留溢於齊下，與水臟水腑相連，動之則風行水渙而為水病矣。水逆於上，則小便為之不利矣。】
【`張兆璜`曰：奇恒之病，多因於積聚厥逆，前論腹中，此論奇恒也。】

帝曰：人有尺脈數甚，筋急而見，此為何病？
岐伯曰：此所謂疹筋。是人腹必急，白色黑色，見則病甚。 【 數，音朔。】
【`王冰`曰：筋急，謂掌後尺中兩筋急也。[脈要精微]論曰：尺外以候腎，尺裏以候腹中。今尺脈數急，脈數為熱，熱當筋緩，反尺中筋急而見腹中筋當急，何也？腹急謂俠齊腎筋俱急，蓋尺裏候腹中，故見尺中筋急，則必腹中拘急矣。色見，謂見於面部也。夫相五色者，白為寒，黑為寒，故二色見，病彌甚也。】
【`馬蒔`曰：此言尺數筋急者，不必據其腎之熱，而當據其腹之寒也。尺脈數甚，則腎經有熱，熱宜筋緩，而今掌後尺中，反見筋急者，何也？此所謂病在手筋也。尺脈雖數，而筋則肝經主之，於腎無與，尺中筋急，其人腹中當有筋急，所謂尺裏以候腹中也。腹中有寒，故急，不可以其腎之熱，而疑其筋之不宜急矣。且其人白黑二色見於面部，則白黑為寒，其病為尤甚也。】
【`張志聰`曰：此論諸筋之為病也。夫奇恆之勢，診有十度，度脈，度臟，度肉、度筋、度俞、度陰陽氣。如心脈滿大，肝脈小急，脈來懸鉤，脈至如喘之類，皆所以度脈也。如肝滿、腎滿、肺滿則為腫，肝氣予不足，木葉落而死，腎氣予不足，去棗華而死，皆所以度臟也。如肌氣予不足，膚脹身腫，大肉陷下，皆所以度肉也。診筋之病，所以度筋也。如十二俞之予不足水凝而死，所以度俞也。如正月太陽，三月厥陰，五月陽明，十月少陰，所以度陰陽氣也。皆為病之異於恒常者也。夫內有陰陽，外有陰陽，在外者皮膚為陽，筋骨為陰，是以筋病急而尺脈數也。夫諸筋之會聚於宗筋衝脈者，主滲灌谿谷，與陽明合於宗筋，是以筋病而腹必急也。夫十二經之筋病，惟手太陰甚，則成息賁脅急吐血，足少陰筋病甚者，死不治，是以白色黑色見者，則病甚也。】

帝曰：人有病頭痛以數歲不已，此安得之？名為何病？
岐伯曰：當有所犯大寒，內至骨髓，髓者以腦為主，腦逆故令頭痛齒亦痛，病名曰**厥逆**。
帝曰：善。
【`王冰`曰：頭痛之疾，不當踰月，數年不愈，故帝怪而問之。夫腦為髓主，齒是骨餘，腦逆反寒，骨亦寒入，故令頭痛齒亦痛。】
【`馬蒔`曰：此言歲久頭痛者，以其寒入於腦，氣有所逆而然也。人有頭痛數歲不已者，其人曾犯於大寒，大寒至於骨髓，腦者為髓之海，故髓以腦為主。今大寒入體，而氣逆上行，故令頭痛，齒為骨餘，亦兼齒痛也。此病氣逆而然，故亦名之曰厥逆耳。】
【`張志聰`曰：此論腦骨髓之為病也。夫在地為水，在天為寒，寒生水，水生鹹，鹹生腎，腎生骨髓，故所犯大寒之氣，而內至骨髓也。諸髓皆屬於腦，故以腦為主體，邪上逆則入於腦，是以頭痛數歲不已。齒乃骨之餘，故齒亦痛也。此下受之寒，上逆於巔頂，故名曰厥逆。】

帝曰：有病口甘者，病名為何？何以得之？
岐伯曰：此五氣之溢也，名曰**脾癉**。夫五味入口，藏於胃，脾為之行其精氣，津液在脾，故令人口甘也。此肥美之所發也，此人必數食甘美而多肥也。肥者令人內熱，甘者令人中滿，故其氣上溢，轉為消渴。治之以蘭，除陳氣也。
【 為，去聲。癉，得爛反。數，音朔，下同。】
【`王冰`曰：癉，謂熟也。脾熱則四臟同稟，故五氣上溢也。生因脾熱，故曰脾癉。脾熱內滲，津液在脾，胃穀化餘，精氣隨溢，口通脾氣，故口甘。津液在脾，是脾之濕，食肥則腠理密，陽氣不得外泄，故肥令人內熱。甘者性氣和緩而發散逆，故甘令人中滿。然內熱則陽氣炎上，炎上則欲飲而嗌乾，中滿則陳氣有餘，有餘則脾氣上溢，故曰其氣上溢，轉為消渴也。蘭草味辛熱平，利水道，辟不祥，除陳久甘肥不化之氣者，以辛能發散故也。】
【`馬蒔`曰：此言有脾癉之疾者，當轉為消渴也。五氣者，五臟之氣也。肝主酸，心主苦，脾主甘，肺主辛，腎主鹹。人有病口甘者，乃脾氣之溢也，名曰脾癉。脾癉者，脾氣之熱也。正以五味入口藏於胃，脾為胃行其精氣津液，今津液在脾，脾熱則口甘，此病必發之於多食肥美也。蓋肥者陽氣有餘，令人內熱；甘者性緩不散，令人中滿。多食肥美，故其氣至溢，口為之甘。口甘日久，則熱氣燥甚，轉為消渴之證。治之者以蘭草除其陳鬱之氣，則辛能發散病愈矣。】
【`張志聰`曰：五氣者，土氣也。土位中央，在數為五，在味為甘，在味為香，在臟為脾，在竅為口，多食甘美，則臭味留於脾中，脾氣溢而證見於外竅也。脾主為胃行其津液者也，五味入口，津液各走其道，苦先入心，酸先入肝，甘先入脾，辛先入肺，鹹先入腎。此人必數食甘美而多肥，美者香美，肥者厚味也。厚味令人內熱，甘者主於留中津液，不能輸布於五臟，而獨留在脾，脾氣上溢，發為口甘，內熱不清，轉為消渴。治之以蘭者，蓋味有所積，以臭行之，從其類而治之也。】

帝曰：有病口苦，取陽陵泉。口苦者病名為何？何以得之？
岐伯曰：病名曰**膽癉**。夫肝者中之將也，取决於膽，咽為之使。此人者數謀慮不決，故膽虛，氣上溢，而口為之苦。治之以膽募俞，治在陰陽十二官相使中。 【 咽，音煙。使，去聲。】
【`王冰`曰：膽汁味苦，故口苦。[靈蘭祕典]論曰：肝者將軍之官，謀慮出焉。膽者中正之官，決斷出焉。肝與膽合，氣性相通，故諸謀慮取決於膽，咽膽相應，故咽為使焉。胷腹曰募，背脊曰俞。膽募在乳下二肋外期門下，同身寸之五分，俞在脊第十椎下兩旁，相去各同身寸之一寸半，鍼三分，灸五壯。其治法具於陰陽十二官相使篇，今經已亡。】
【`馬蒔`曰：此言有膽癉之疾也。病有口苦，取足少陽膽經之陽陵泉以治之者，何也？此病乃膽氣之熱也。夫謀慮在肝，決斷在膽，故肝為中之將，而取決於膽也。肝脈上循喉嚨，其支者從目系下環脣內，故咽為之使。此人數謀慮而不決斷，故膽氣以煩勞而致虛，膽氣上溢，口為之苦，治之者，不但在陽陵泉也。凡五臟之募穴在腹，今曰膽之募者，即肝之募也，名曰期門。任脈經有巨闕穴在鳩尾下一寸，其期門開巨闕旁四寸五分，直乳二肋端，不容旁一寸半，又曰乳直下一寸半，鍼四分，灸五壯。】
【`張志聰`曰：膽病者口苦。陽陵泉，膽之合穴也。按《靈樞經》曰：其寒熱者取陽陵泉。夫寒熱實證也，此係膽虛氣溢，當取募俞，不當取其合穴，故口苦之不愈也。肝脈挾胃貫鬲，循喉嚨，入頏顙，環脣內，故咽為肝之外使，是以肝病而證亦見於口也。謀慮不決，則肝氣鬱而膽氣虛矣。膽之虛氣上溢，而口為之苦矣。上節論脾氣實，此論膽氣虛，虛實之氣，皆能為熱而成癉。】

帝曰：有癃者，一日數十溲，此不足也。身熱如炭，頸膺如格，人迎躁盛，喘息氣逆，此有餘也。太陰脈微細如髮者，此不足也。其病安在？名為何病？
岐伯曰：病在太陰，其盛在胃，頗在肺，病名曰**厥**，死不治。此所謂得五有餘，二不足也。
帝曰：何謂五有餘，二不足？
岐伯曰：所謂五有餘者，五病氣之有餘也；二不足者，亦病氣之不足也。今外得五有餘，內得二不足，此其身不表不裏，亦正死明矣。
【`王冰`曰：陽氣太盛於外，陰氣不足，故有餘也。癃，小便不得也。溲，小便也。頸膺如格，言頸與胷膺，如相格拒，不順應也。人迎躁盛，謂結喉兩旁脈動盛滿，急數非常。躁，速也。胃脈也。太陰脈細縷如髮者，謂手大指後同身寸之一寸骨高脈動處，脈則肺脈也，此正手太陰脈氣之所流，可以候五臟也。病癃數溲，身熱如炭，頸膺如格，息氣逆者，皆手太陰脈當洪大而數，今太陰脈反微細如髮者，是病與脈相反也，何以致之？肺氣逆陵於胃而為是上使人迎躁盛也。故曰病在太陰，其盛在胃也。以喘息氣逆，故云頗亦在肺也。病因氣逆，證不相應，故病名曰厥，死不治也。外五有餘者，一身熱如炭，二頸膺如格，三人迎躁盛，四喘息，五氣逆也。內二不足者，一病癃，一日數十溲，二太陰脈微細如髮。夫如是者，謂其病在表，則內有二不足；謂其病在裏，則外得五有餘。表裏既不可憑，補瀉固難為法，故曰，此其身不表不裏，亦正死明矣。】
【`馬蒔`曰：此言表裏俱病者，而決其為死也。病有癃者，謂膀胱不利為癃，一日雖數十溲，而小便不得出，此不足也。身熱如炭，熱如火也。頸膺如格，謂膺之旁為胷，其頸與膺如相格拒，而不得通暢也。左手寸口人迎之脈，三倍而躁，其息為喘，其氣甚逆，此有餘也。右手氣口太陰之脈，微細如髮，此不足也。病在何經？名為何病？此病在太陰經之不足，觀氣口微細之脈可知也；其氣盛在於胃，觀人迎躁盛之脈可知也。[六節臟象]論、《靈樞》[終始]、[禁服]等篇，皆以人迎三盛為病在陽明，所以謂之其盛在胃也。至於喘息氣逆，頗關在肺，然肺虛也，非盛也，特邪氣耳。病名曰厥，當至死不治。蓋人迎盛於氣口者為格，以陽氣上逆，而陰氣不得運於外也。曰身熱如炭，曰頸膺如格，曰人迎躁盛，曰喘息，曰氣逆，此得五有餘也。曰病癃一日數十溲，曰太陰脈微細如髮，此二不足也。所謂得五有餘者，病氣有餘也。有謂得二不足者，正氣不足也。即五有餘而欲瀉之，則其裏甚虛，而不能以當夫瀉；即二不足而欲補之，則其表甚盛，而不可以施夫補。此其不表不裏，正以必死而無疑也。】
【`張志聰`曰：此論陰陽二氣，生於太陰陽明，陰陽不和而為死證也。夫水穀入胃，脾主行其津液，太陰為之行氣於三陰，陽明為之行氣於三陽，太陰不足則陽明甚盛，太過不及則陰陽不和，陰陽不和則表裏之氣皆絕矣。夫入胃之飲，上輸於脾，脾氣散精，上歸於肺，通調水道，下輸膀胱，今太陰病而不能轉輸於上，頗在肺，而不能通調於下，則病癃矣。夫地氣升而為雲，天氣降而為雨，今地氣不能上升而惟下泄，是以一日數十溲，此太陰之不足也。陽明者表也。身熱如炭，陽明盛也。陽明脈俠喉，其俞在膺中，頸膺如格，胃氣強也。陽明盛強則人迎躁急，頗關在肺，故喘息氣逆，此陽明之有餘也。陽明盛強，則與脾陰相絕，太陰不得受水穀之精，是以脈微如髮，此太陰之不足也。夫陽明乃燥熱之經，從中見太陰之濕化，太陰不足，則胃氣熱而人迎躁盛矣。胃氣上逆，頗關在肺，而為喘息氣逆矣。胃氣盛強，不能遊溢精氣，而太陰不足矣。太陰不足，則五臟六腑皆無所受氣，而為厥逆之死證也。五有餘者，謂身熱如炭、頸膺如格、人迎躁盛、喘息而氣逆，此五病氣之有餘也。二不足者，病癃一日數十溲、太陰脈微細如髮，亦病氣之不足也。陽明者表也，外得五有餘，不能行氣於表之三陽矣。太陰主裏，內得二不足，不能行氣於裏之三陰矣。此其身之表裏陰陽，皆為斷絕，亦正死也明矣。】

帝曰：人生而有病巔疾者，病名曰何？安所得之？
岐伯曰：病名為胎病。此得之在母腹中，時其母有所大驚，氣上而不下，精氣并居，故令子發為巔疾也。
【`王冰`曰：夫百病者，皆生於風雨寒濕，陰陽喜怒也。然始生有形，未犯邪氣，已有巔疾，豈邪氣素傷耶？巔，頭首也。精氣，謂陽之精氣也。】
【`馬蒔`曰：此言人之初生，而有發項巔之疾者，乃胎中之有病也。項巔之病，凡病在頂巔者，皆是也，非止頭痛而已。帝問初生之子，未犯邪氣，遽有此疾，必有其由，伯言此病乃得之於胎中者耳。方其在腹之時，其母曾有大驚，氣上而不下，精氣并居於上，故令子發為巔疾者如此。】
【`張志聰`曰：此女子胞之為病也。有所大驚，則氣暴上而不下。夫精以養胎，而精風并居者也，母受驚而氣上，則子之精氣亦逆，故令子發為巔疾也，愚謂巔當作癲，按嬰兒癲癎，多因母腹中受驚所致。然癲疾者，逆氣之所生也，故因氣上逆而發為癲疾。`張兆璜`曰：胎中受病，非止驚癎，姙娠女子飲食起居，大宜謹慎，則生子聰俊，無病長年。】

帝曰：有病痝然如有水狀，切其脈大緊，身無痛者，形不瘦，不能食，食少，名為何病？
岐伯曰：病生在腎，名為腎風。腎風而不能食，善驚，驚已心氣痿者死。
帝曰：善。
【`王冰`曰：痝然，謂面目浮起而色雜。大緊，謂如弓弦也。大即為氣，緊即為寒，寒氣內薄而反無痛，與眾別異常，何也？脈如弓弦，大而且緊，勞氣內稸，寒復內爭，勞氣薄寒，故化為風。風勝於腎，故曰腎風。不能食善驚，驚已心氣痿者，此腎水受風，心火痿弱，水火俱困，故必死。】
【`馬蒔`曰：此言腎風之證，而至於心痿則死也。腎屬水，故腎虛則水稸。腎不宜感風，故風在則體浮起，形之為外證者，痝然而壅，如有水狀，其身又無痛，慮其形又不至瘦。形之為脈體者，風熱則脈大，風與水搏則脈緊。形之為內證者，脹滿則薄脾而不能食，雖食亦少。又腎者胃之關，關門不利，故聚水而成其病，則欲其能食也難矣。此病乃生於腎，名為腎風。腎風而不能食，最善驚，以水盛則心火衰，故神喪而必多驚耳。若驚後而心經痿弱無氣者，則心本不受邪，今者心傷則神去，神去則死矣。】
【`張志聰`曰：痝然，浮腫貌。如有水狀者，水氣上乘，非有形之水也。足少陰寒水主氣，大則為風，緊則為寒，故其脈大緊也。夫病風水者，外證骨節疼痛，此病在腎，非外受之風邪，故身無痛也。水氣上乘，故形不瘦。風木水邪，乘侮土氣，故不能食，即食而亦不能多也。腎為水臟，水生風木，此腎臟自生之風，非外受之邪，故曰病生在腎。水者火之勝，不能食者，水邪直入於上焦也。善驚驚者，水氣薄於心下也。夫心不受邪。驚已而心氣痿者，心受邪傷也。`張兆璜`曰：邪干上焦則不能食，在中焦則食少也。又曰：天有六淫，人亦有六氣，奇恒之病，多不因於外邪。】

# 大奇
★ 素問·大奇論篇第四十八
【`馬蒔`曰：內論諸病尤異，故以大奇名篇。】
【`張志聰`曰：此承上章記[奇病]之廣大。】

肝滿、腎滿、肺滿皆實，即為腫。
【`王冰`曰：滿，謂脈氣滿實也。腫，謂癰腫也。臟氣滿乃如是。】
【`馬蒔`曰：此言肝腎肺經之滿者，其脈必實，其證必腫也。滿，脹滿也。腫，浮腫也。其皮部當為腫也。】
【`張志聰`曰：滿，謂臟氣充滿也。夫五臟者，藏精氣而不瀉，故滿而不實。如滿而皆實，是為太過，當即為腫。然此論臟氣實而為腫，與氣傷痛形傷腫之因證不同也。】

肺之雍，喘而兩胠滿；肝雍，兩胠滿，臥則驚，不得小便；腎雍，腳下至小腹滿，脛有大小，髀胻大跛，易偏枯。
【`王冰`曰：衝脈者，經脈之海，與少陰之絡，俱起於腎下，出於氣街，循陰股內廉，斜入膕中，循胻骨內廉，並少陰之經下入內踝之後，入足下，其上行者，出齊下同身寸之三寸，故腳下至少腹滿，若血氣變易為偏枯也。】
【`馬蒔`曰：此承上文而言肺肝腎氣之雍者，又必合有其證也。人之肺氣雍滯者，以肺藏氣而主息，其脈支別者，從肺系橫出腋下，故既發喘而兩胠亦必滿也。肝氣雍滯者，肝之脈從股陰入毛中，環陰器，抵少腹，上貫肝鬲，布脅肋，故脹滿不得小便也。且其臥也多驚，以肝病主驚駭耳。腎氣雍滯者，腎脈循內踝之後，別入跟上腨內，出膕內廉，上股內後廉，貫脊屬腎絡膀胱，其支者從肺出絡心注胷中，故自腳下上至少腹必脹滿也。其左右足脛，有大小不同，其髀至胻大跛為患，當易至有偏枯之疾。夫上節三經之證曰腫，而此則不止於腫而已，故諸證不同又如是也。】
【`張志聰`曰：雍者，謂臟氣滿而外壅於經絡也。蓋滿在氣則腫在肌肉，雍在經則隨經絡所循之處而為病也。喘，兩胠滿，不得小便，皆經絡為病。臟氣壅滿，臥則神魂不安，故發驚也。自腳下至少腹滿，亦腎經脈所行也。腎主骨而寒水主氣，故足脛有大小，髀胻大而跛，變易為偏枯。此論臟氣壅於經脈而為此諸病，與邪在三焦之不得小便，虛邪偏客於形身，而發為偏枯之因證不同也。】

心脈滿大，癎瘛筋攣。肝脈小急，癎瘛筋攣。 【 癎，音閑。瘛，音熾。】
【`王冰`曰：心脈滿大則肝氣下流，熱氣內薄，筋乾血涸，故癎瘛而筋攣。肝養筋，內藏血，肝氣受寒，故癎瘛而筋攣。脈小急者，寒也。】
【`馬蒔`曰：此言癎瘛筋攣之證，心肝二經皆能成之，而以其脈之異者驗之也。癎證似癲，瘛證體緩。筋攣者，筋脈拘攣也。然心屬火，火有餘則脈滿大，其血乾涸，故當發之為癎瘛筋攣也。肝屬木，木感寒則脈小急，其血窘急，故亦當發之為癎瘛筋攣也。夫病一也，心肝二經皆有之，一以內熱，一以外寒，故脈證不同有如此。】
【`張志聰`曰：癎瘛，抽掣也。心為火臟，火熱太過，是以脈大而癎瘛筋攣。肝主筋而主血，小則為虛，急則為寒，比肝臟虛寒而不能榮養於筋，故為攣瘛之病。此論筋之為病，有因心氣之有餘，有因肝氣之不足，與風傷筋脈，筋脈乃應之為病不同也。】

肝脈騖暴，有所驚駭，脈不至若瘖，不治自己。 【 騖，音務。】
【`王冰`曰：騖謂馳騖，言其迅急。陽氣內薄，故發為騖也。肝氣若厥，厥則脈不通，厥退則脈復通矣。又其脈布脅肋循喉嚨之後，故脈不至若瘖。不治亦自己。】
【`馬蒔`曰：此言肝脈太過者主於驚，而不及者病易已也。[金匱真言]論曰：肝之病發驚駭，故肝脈馳驟暴急，當有所驚駭也。若脈有未至，或口不能言，正以其脈布脅肋，循喉嚨，但氣滯未通，久之病當自已也。】
【`張志聰`曰：騖，疾奔也，又亂馳也。言肝脈之來疾而暴亂者，必有所驚駭故也。此言因驚駭而致肝脈暴亂，非東方肝木，其病發驚駭也。脈絡阻於下，則音不出於上，脈絡疏通，其音自復，故脈不至而瘖者，不須治之，其病自已。此係經脈所阻之病，與邪搏於陰則為瘖之不同也。】

腎脈小急，肝脈小急，心脈小急，不鼓皆為瘕。
【`王冰`曰：小急為寒甚，不鼓則血不流，血不流而寒薄，故血內凝而為瘕也。】
【`馬蒔`曰：此言心肝腎脈之小急沉者，皆為瘕也。瘕者，假也，塊似有形，而隱見不常，故曰瘕。脈本急矣，而其急中甚小，又不
鼓擊於手，則是沉也，必有積瘕在中，故脈不和緩空虛耳。今三部之脈如此，皆可以即其本部而決其為瘕也。】
【`張志聰`曰：小急，虛寒之脈。瘕，聚也。臟氣有所留聚，故脈見小急而不鼓。】

腎肝并沉為石水，并浮為風水，并虛為死，并小弦欲驚。
【`王冰`曰：肝脈入陰內貫少腹，腎脈貫脊中絡膀胱，兩臟并臟氣熏衝脈，自腎下絡於胞，令水不行化，故堅而結。然腎主水，水冬則冰。水宗於腎，腎象水而沉，故氣并而沉，名為石水。脈浮為風，下焦主水，風薄於下，故名風水。腎為五臟之根，肝為發生之主，二者不足，是生主俱微，故死。脈小弦為肝腎俱不足，故驚。】
【`馬蒔`曰：此歷舉腎肝之脈相同者，其病亦無異也。腎脈貫脊中，絡膀胱；肝脈入陰內，貫少腹。二脈并沉者，腎主水，水在冬為冰，水氣凝結，如石之沉，故名為石水也。腎肝肺并浮者，腎主水，肝主風，二部皆見浮脈，是蓄水冒風，發為腫脹，名曰風水。腎為五臟之根，肝為發生之主，今二脈俱虛，當為死證也。又腎肝脈并小弦，肝主弦小，為腎肝俱虛，虛則多驚，故謂之欲驚也。】
【`張志聰`曰：肝乃東方春生之木，主透發冬令閉藏之氣，如肝腎之脈并沉，是二臟之氣，皆閉逆於下而為石水矣。石水者，腎水也，如石之沉，腹滿而不喘也。肝主風木，腎主寒水，如肝腎之脈并浮，是二臟所主之氣皆發於外，故名曰風水。如浮而并虛，是臟氣不藏而外脫，故死。此言肝腎之氣，過於閉藏，則沉而為水，過於發越，則浮而兼風，皆本臟所主之氣，而自以為水為風，與本經之[熱病]論、[水熱穴]論，《靈樞》[論疾診尺]篇及《金匱要略》諸經所論石水、風水之不同也。小，者血氣皆少，弦則為減為寒。肝臟之氣生於腎，脈并小弦，是二臟之氣皆虛而欲發驚也。前論肝雍之驚，病有餘；今小弦欲驚，病不足，皆本臟本氣之為病也。上言虛脫於外者死，比言本虛於內者驚。】

腎脈大急沉，肝脈大急沉，皆為疝。
【`王冰`曰：疝者，寒氣結聚之所為也。夫脈沉為實，脈急為痛。氣實寒薄聚，故絞痛為疝。】
【`馬蒔`曰：此言腎肝之脈大急沉者，皆為疝也。上文言腎肝心之三部，其脈小急沉者為瘕矣，茲則言腎肝之二部，其脈大急沉者，皆為疝也。特以急沉之脈，有大小之辨耳。疝者，寒氣結聚之所為也，或結於少腹，或結於睾丸，或結於睾丸之上下兩旁，凡二脈經歷之所皆是也。】
【`張志聰`曰：大則為虛，急則為寒，沉為在下在裏，故皆為疝。】

心脈搏滑急為心疝。肺脈沉搏為肺疝。
【`王冰`曰：心疝肺疝，皆寒搏於臟故也。】
【`馬蒔`曰：此言心肺二部皆有疝，即脈可以知之，不特腎肝為然也。心脈搏擊於指，而且滑且急，是心經有疝也。肺脈搏擊於指，而按之則沉，是肺經有疝也。】
【`張志聰`曰：心疝有形在少腹，其氣上搏於心，故心脈搏而滑急也。肺脈當浮而反沉搏，是肺氣逆聚於內而為肺疝矣。】

三陽急為瘕。三陰急為疝。
【`王冰`曰：太陽受寒，血凝為瘕。太陰受寒，氣聚為疝。】
【`馬蒔`曰：此言急脈雖同，而有膀胱與脾之分，當有為疝為瘕之別也。三陽者，足太陽膀胱經也，其脈來急，正以膀胱受寒，凝而為瘕，故其脈如此。三陰者，足太陰脾經也，其脈亦急，正以脾經受寒，聚而為疝，故其脈如此。夫上文言腎肝心肺俱有疝，而此言脾亦有疝，可見五臟皆有疝也。王註分瘕為血疝為氣者未的，當知二病為氣血相兼也。】
【`張志聰`曰：此言疝瘕之病，病三陰三陽之氣而見於脈也。`莫子繇`曰：瘕者，假也，假物而成有形。疝字從山，有艮止高起之象。故病在三陽之氣者為瘕，三陰之氣者為疝。】

二陰急為癎厥。二陽急為驚。
【`王冰`曰：二陰，少陰也。二陽，陽明也。】
【`馬蒔`曰：此又言急脈雖同，而有心經與胃之分，當有為癎為厥為驚之別也。二陰者，心也，其脈來急，正以心經受寒，寒與血搏，發而為癎為厥，故其脈如此。二陽者，胃也，其脈亦急，正以胃經受寒，寒來侮之，發而為驚，故其脈如此。】
【`張志聰`曰：二陰，少陰也。癎厥者，昏迷傾仆，卒不知人，此水氣乘心，是以二陰脈急。二陽，陽明土也，土氣虛寒，則陽明脈病，故發驚也。】

脾脈外鼓，沉為腸澼，久自已。肝脈小緩為腸澼，易治。腎脈小搏沉為腸澼，下血，血溫身熱者死。心肝澼亦下血，二臟同病者，可治。其脈小沉濇為腸澼，其身熱者死，熱見七日死。 【 澼，音僻。】
【`王冰`曰：外鼓，謂不當尺寸而鼓動於臂外也。肝脈小緩，為脾乘肝，故易治。腎脈小為陰氣不足，搏為陽氣乘之，熱在下焦，故下血也。血溫身熱，是陰氣喪敗，故死。肝臟血，心養血，故澼皆下血也。心火肝木，木火相生，故可治之。若心肝脈小而沉濇者，為腸澼也。腸澼下血而身熱者，是火氣內絕，去心而歸於外也，故死。火成數七，故七日死。】
【`馬蒔`曰：此言心肝脾腎皆為腸澼，而有死生之分者，以脈與證驗之也。腸澼者，腸有所積而下之也。然有下血者，有白沫者，有下膿血者，病在於腸，均謂之腸澼也。故[通評虛實]論曰：腸澼之屬，但其脈皆宜沉細，其證皆宜體凉。則火退而邪少也。今脾脈之沉者，必為腸澼，但沉而外鼓於臂外，則邪氣未減，當至久而自已也。肝脈之緩者，必為腸澼，但緩而小者，則土來乘木，終不能勝，其病即愈，故曰易治。又腎脈之沉者，必為腸澼，但沉而小有搏擊於指，則腸澼之下血者也。其血若溫，其身若熱，是水不能勝火也，故曰死。又心肝二部，亦有腸澼，病必下血，正以心生血，肝納血，故二部腸澼，宜其必下血也。然二臟同病，則木火相生，其病可治。至診其脈本沉矣，而小為不足，濇為血傷，幸身未熱，猶有可治，若身已熱，則時至七日，乃火之成數也，可以卜死期矣。】
【`張志聰`曰：腸澼，下痢也。[著至教]論曰：三陽者，至陽也，積并則為驚。病起疾風，至如礔礰，九竅皆塞，陽氣滂溢，嗌乾①喉塞，并於陰則上下無常，薄為腸澼，此三陽并至，干薄臟陰，乃奇恒之下痢，與外受六淫之邪，迫於經絡而為下痢膿血者不同。故病見於臟脈，而各有死生之分。脾為陰臟，位居中央，受三陽陽盛之氣，迫而上行，則其脈外鼓搏而下沉則為腸澼下痢，蓋言陽氣上下之無常也。脾為陰中之至陰，故雖受陽熱之氣，其病久而自己。經云：緩者多熱，小者血氣皆少，故肝脈小緩，為陽熱之氣，干薄臟陰，至肝臟之血氣下泄而虛也。肝主藏血，故雖受陽邪，尚為易治。腸澼下血者，或下痢赤白或下血也。腎主藏精，為精血之原，陽熱之氣，下薄於腎，故為腸澼下血。陰血傷，故脈小。熱邪干腎，故沉而搏也。夫陰陽相和則生，偏害則死。三陽為陽，三陰為陰。氣為陽，血為陰。三陽之熱薄於陰血，血受熱傷，故血溫也。身熱者，三陽盛而三陰之氣絕也。夫心主生血，肝主藏血，是以心肝二臟，受陽盛之氣而為腸澼者，亦下血。如二臟同病，則陰血盛而可以對待陽邪，故尚為可治之證。若見脈小沉濇者，三陰之氣，為陽薄所傷也。其身熱者，陽盛而陰絕也。七日死者，六臟之陰氣終也。按此係奇恒之病，緣於陰陽不和，非關外淫之氣，醫者大宜體析，如因表邪而發熱者，其脈必浮，或見滑大，初起之時，必骨痛頭疼，或惡寒喘急，表證始盛，裏證尚微，蓋先表而後入於裏也。此係三陽之氣，直并於陰，陰氣受傷，是以脈小沉濇。一起之時，裏證即急，或禁口腹痛，或下重痢甚，或發驚昏沉，或嗌乾喉塞，身雖熱而熱微，外證輕而裏急，此三陽之氣，疾起如風，至如礔礰，當急用抑揚養陰之藥以救援，若見身有微熱，而用表散之輕劑，因脈小濇而用和調之緩方，三日之後，即成不救矣。存德好生之士，當合參諸經，細心體認。幸勿以人命為輕忽也。張應略曰：當汗而急汗之，正所以養陽也。當急下而大下之，正所以養陰也。常須識此，勿令誤也。】 *① 嗌乾：原本作「乾嗌」，據文義係倒置，改。*

胃脈沉鼓濇，胃外鼓大，心脈小堅急，皆鬲偏枯。男子發左，女子發右。不瘖舌轉可治，三十日起。其從者，瘖三歲起。年不滿二十者，三歲死。
【`王冰`曰：陽主左，陰主右，故男子發左，女子發右。[陰陽應象]大論曰：左右者，陰陽之道路，此其義也。偏枯之病，瘖不能言，腎與胞脈內絕也。胞脈繫於腎，腎之脈從腎上貫肝鬲，入肺中，循喉嚨，俠舌本，故氣內絕則瘖不能言也。從，謂男子發左，女子發右也。病順左右而瘖不能言，三歲治之乃能起。年不滿二十，則五臟始定，血氣方剛，臟始定則易傷，氣方剛則甚費，易傷甚費，故三歲死。】
【`馬蒔`曰：此言胃心之脈，有為鬲證與偏枯者，其偏枯當有死生之分也。胃脈沉矣，而又鼓指帶濇，從外而鼓擊於指者甚大，則鼓為不和，濇為有傷，大為熱盛。心脈小矣，而按之且堅且急，則小為血虛，堅為不和，急為熱盛，皆能成鬲證與偏枯焉。蓋鬲者鬲膜也，前齊鳩尾，後齊十一椎，遮隔濁氣，不使上熏心肺，故謂之鬲。今鬲有病，則飲食不下，若有所隔而然，故謂之鬲疾也。《靈樞》[上鬲](上膈)篇有言食飲入而還出者是也。正以胃為水穀之海，心在鬲上，今胃有病脈而不能納穀，心有病脈而不能生血，此鬲無所養而病成也。至於偏枯者，亦穀氣失養，血脈不和所致耳。且此偏枯也，男子當發於左，以左為陽也；女子當發於右，以右為陰也。其聲不瘖，其舌可轉，是病猶未甚，一月而起。若男子已發於左而不發於右，女子已發於右而不發於左，是之謂從，從者順也，雖至於瘖，三年可起，不至死也。若年不滿二十，而得此疾者，不問其在左在右，瘖與不瘖，主三年而死。蓋五臟始定，血氣方剛，而蚤得此疾，乃臟腑血氣皆損之極也，其欲生也難矣。】
【`張志聰`曰：此言榮衛血氣虛逆而成偏枯也。夫經脈者，所以行氣血而榮陰陽，濡筋骨以利關節。衛氣者，所以溫分肉，充皮膚，肥腠理，司開闔。是故榮衛調則筋骨強健，肌肉緻密，如血氣虛逆，則皮膚筋骨，失其榮養，而成偏枯之患矣。榮衛之氣，由陽明之所生，血脈乃心臟之所主，陽明氣血皆多，其脈當浮大，今脈沉而鼓動帶濇，《靈樞經》曰：濇為少氣。《傷寒論》曰：濇則無血。是血氣虛於內矣。推而外之，胃外以候形身之中，其脈鼓大，大則為虛。此血氣虛於外矣，是以成鬲偏枯。鬲者裏之鬲肉，前連於胷，旁連於脅，後連於脊之十一椎，蓋榮衛血氣，皆從此內鬲，而外達於形身，榮衛不足，則鬲氣虛，鬲氣虛是以胷脅脊背之間，而成麻痺不仁之證，故名曰鬲偏枯也。夫心主血脈之氣，小則血氣皆少，堅急為寒，心氣虛寒則血脈不行，筋骨無所榮養，而亦成鬲外之偏枯。夫邪之偏中於身，及風之傷人而成偏枯者，乃外受之邪，當主半身不遂，此由在內所生之血氣虛逆，故主於鬲偏枯。鬲偏枯者，止病在胷脅腰脊之間而不及周身之上下也。左右者陰陽之道路也，男子氣血從左而轉，女子氣血從右而旋，是以男子之病發於左，而女子之病發於右也。夫榮衛氣血，雖生於陽明，主於心臟，然始於先天之腎中。少陰之脈，貫腎繫舌本，不瘖舌轉，是先天之根氣不傷，故為可治。偏枯而主三十日起者，言其愈之速也。若男子發左，女子發右，陰陽氣血雖從順，而瘖者至三歲之久而後能復也。年不滿二十，其臟腑正盛，血氣方殷，而反有此衰敗之證，比及三年，五臟胃腑之氣，漸次消滅而死矣。`張兆璜`曰：不瘖舌轉，先天之氣在也。其從者瘖，後天之氣復也。又曰，如外感風邪者，值此少壯之年更易愈矣。此因於內損，故名曰鬲偏枯。】

脈至而搏，血衂身熱者死。脈來懸鉤浮，為常脈。
【`王冰`曰：血衂為虛，脈不應搏，今反脈搏，是氣極乃然，故死。若懸鉤而浮，則血衂之常脈也。】
【`馬蒔`曰：此言有血衂二證者，脈搏身熱為死。若懸鉤浮為常脈，則不至於搏之為可慮也。病有血證，凡吐血下血皆是也。病有衂證，血出於鼻者是也。血屬陰，陰宜靜，其脈最惡搏，其身最惡熱、今犯之，故曰死。若脈之來也，懸虛而鉤而浮，則鉤為心脈，為肺脈，皆不至於搏擊指下而不和，蓋血衂者之常脈耳，未必至於死也。】
【`張志聰`曰：脈搏擊而血衂者，經熱盛而迫血妄行，血脫故身熱也。脈來懸鉤者，心之脈也。浮者，肺之脈也。心主血脈，肺主皮膚，而開竅在鼻，心脈來盛，上乘於肺而致衂者，此血衂之常脈也。夫因外感風寒，表陽盛而迫於經絡之衂者自愈，若心脈盛而迫於皮膚之血以致衂者為常脈，此表裏陰陽，外內出入，而皆為衂病之常。若臟氣不守，經血沸騰，脈至而搏擊應手者，此熱盛而血流妄行，一絲不續，則穹壤判矣。】

脈至如喘，名曰**暴厥**。暴厥者，不知與人言，脈至如數，使人暴驚，三四日自已。 【 數，音朔，下同。】
【`王冰`曰：喘謂卒來盛急去而便衰，如人之喘狀也。不知與人言，所謂暴厥之候如此。脈數為熱，熱則內動肝心，故驚數為心脈。木被火干，病非肝生，不與邪合，故三日後四日自除，所以爾者，木生數三也。】
【`馬蒔`曰：此言病有暴厥暴驚者，其脈證當三四日自已也。脈來如喘，喘者氣涌而不和，脈體如之，名曰暴厥。暴厥者，猝暴而厥逆，故脈如此也。惟其猝暴厥逆，所以不知與人言也。脈來如數者，六至餘也。數為熱，熱則內動肝心，主於猝暴驚駭。夫暴厥者，氣降則愈，暴驚者，熱退則安，至三四日內當自已耳。蓋木之生數在三也。】
【`張志聰`曰：如喘者，脈來滑急也。此痰水上壅，故脈來急滑，名曰暴厥。暴厥者，一時昏厥而不能與人言。夫有形之邪上乘，則脈至如喘，無形之氣上逆，則脈至數疾。邪薄心下，故發驚也。蓋心不受邪，至三四日邪自下，而驚厥之病自已，非比外淫卒厥之難愈也。】

脈至浮合，浮合如數，一息十至以上，是經氣予不足也。微見九、十日死。
【`王冰`曰：如浮波之合，後至者凌前速疾，而動無常候也。】
【`馬蒔`曰：此言經氣不足者，有脈象與死期也。經氣者，手足十二經經脈之氣也。十二經經脈之氣，臟腑血氣盡於是矣。今脈如浮浪之合，數數而來，一息之間，遂有十至已上之脈，是邪氣盛極，經氣衰極也。其死僅在九日與十日間耳。蓋肺主元氣，其成數在九，脾主五臟，其成數在十也。】
【`張志聰`曰：此論臟腑經俞之氣不足，而各有死期也。浮合者，如浮波之合，來去之無根也。浮合如數，而一息十至已上，是經氣予之不足也。微見此脈，至九日十日之交而死。蓋九者陽之終，十者陰之盡，此三陰三陽，十二經脈之氣終也。夫五臟相通，移皆有次，臟腑之氣，各傳與之。如五臟有病，而逆傳其所勝者死；如順傳其所生，而受所與之氣不足者，亦死。故曰，氣予之不足也。又五臟各以其時，而至於手太陰者，臟氣傳與之俞，俞氣傳與之經脈，脈與之絡，絡與之肌，此經脈之氣，受五臟所與之氣不足，故脈至如此，虛數之極也。】

脈至如火薪然，是心精之予奪也，草乾而死。脈至如散葉，是肝氣予虛也，木葉落而死。脈至如省客，省客者脈塞而鼓，是腎氣予不足也，懸去棗華而死。
【`王冰`曰：薪然之火燄，瞥瞥不定其形而便絕也，如散葉之隨風，不常其狀。脈塞而鼓，謂纔見不行，旋復去也。懸謂如懸物，物動而絕去也。】
【`馬蒔`曰：此言心肝腎氣之不足者，各有脈象死期，乃五臟中之三也。脈來如火薪之然，是邪氣熱極，心精被奪。火王於夏，猶有可支，至秋盡冬初，心氣全衰，故曰草乾而死也。脈來如葉之散，是肝氣太虛，全無收斂，至如金氣剋極，水氣不能復生，木氣凋謝，肝木亦死矣。又脈至如省客者，暫去暫來也，正以脈本閉塞而復有鼓繫於指之時，是腎氣全衰，本源虧極，鼓不常鼓而閉塞自如也。棗華之候，木衰火王，水安勝之？故曰，懸去棗華而死也。懸去者，猶俗云虛度也。棗華之候，初夏之時也。】
【`張志聰`曰：如火薪然者，心氣不藏，虛炎之極也。精者，五臟主藏精，謂所與之氣精氣也。曰奪、曰虛、曰不足者，謂奪其所與之精氣，以致虛而不足也。草乾，冬令之時，當遇勝剋之氣而死。所謂脈至者，概左右三部而言也。散葉，飄零虛散之象。肝木之氣虛，故當至秋令之時而死。脈塞而鼓，謂脈始來充塞於指下，旋即鼓動而去，有如省問之客，方及門而即去也。懸，隔也。懸去棗華者，謂相隔於棗華之時而死也。`張兆璜`曰：臟腑之氣，外合五行之生剋，而草木之榮枯，止以四時之氣候之火土之氣，皆主於夏，故曰懸去棗華者，謂相去棗華之初夏，而死於土令之長夏也。】

脈至如丸泥，是胃精予不足也，榆莢落而死。脈至如橫格，是膽氣予不足也，禾熟而死。
【`王冰`曰：如珠之轉，是謂丸泥。橫格者，脈長而堅，如橫木之在指下也。】
【`馬蒔`曰：此言胃膽之氣不足者，各有脈象死期，乃六腑中之二也。脈來如似手丸泥，有乖戾而無和平也，是胃土之精氣不足，至榆落之候秋冬之交而死也。脈長而堅，如橫格之在指下，是膽之精氣不足也，至禾熟秋冬之交而死，木被金剋故也。】
【`張志聰`曰：丸泥者，如泥丸而不滑也。胃為陽土，位居中央，其性柔，其體圓，故曰脈弱以滑，是有胃氣，蓋往來流利如珠，曰滑如丸泥者，無滑動之象，胃將死敗之徵也。榆莢至春而落，木令之時也。臟腑之氣，生於胃腑水穀之精，故曰精予不足。膽屬甲子，主一陽初生之氣，膽氣升，十一臟腑之氣皆升。如橫格者，有如橫拒而不得上下，是膽氣虛而不能升也。《靈樞經》曰：其膽乃橫，是膽氣橫而脈亦見其橫格也。禾熟，秋深之時也。`張兆璜`曰：人生於寅，天三生木，故在人臟腑陰陽之生死，應四時草木之榮枯。】

脈至如弦縷，是胞精予不足也，病善言，下霜而死，不可治。
【`王冰`曰：胞之脈繫於腎，腎之脈俠舌本，今氣不足者，則當不能言，今反善言，是真氣內絕去腎，外歸於舌也，故死。】
【`馬蒔`曰：此言胞氣不足者，有脈象證候死期也。脈來如弓弦之縷，猶俗之所謂弦線也，主堅急不和。[奇病]論云：胞脈者繫於腎，蓋婦人受胎之所，即胞絡官，而腎之脈俠舌本，故胞氣不足，宜不能言，而反善言者，正虛邪盛也。時至下霜而死，以水衰不能生腎耳。若不能言，則病猶可治。夫自常人觀之，言者為強，不言為弱，然自胞氣不足而有病者觀之，則寧不言，無寧善言也。按膀胱為胞之室，則膀胱之中有胞，男女皆同，但胞之病，未必若本節之甚，故愚以胞絡宮釋之。】
【`張志聰`曰：弦縷者，精血虛而如縷之細也。胞精，胞絡之精氣也。胞絡者，系於腎少陰之脈，貫腎繫舌本。善言者，胞氣泄也。隕霜，九月之候也。九月萬物盡衰，則氣去陽而之陰，應收藏之氣而反泄於外，故死。胞主臟精血，故曰精予不足。】

脈至如交漆，交漆者左右旁至也，微見三十日死。
【`王冰`曰：左右旁至，言如瀝漆之交，左右反戾也。】
【`馬蒔`曰：此言脈如絞漆者，一月而死也。脈來如絞漆之狀，是乃左右旁至，有降而無升，有出而無入，大小不勻，前盛後虛也。此為臟腑俱虛，氣血皆弱，當一月而死矣。】
【`張志聰`曰：此承上文而言衝任之脈絕也。衝任起於胞中，循腹上行，為經血之海，胞精不足，衝任將絕矣。交，絞也。如絞漆之左右旁流，無中通一貫之象，是循中而上之衝任絕矣。精血為陰，故至三十日而死。三十日者，月之終也。微見，始見也。】

脈至如涌泉，浮鼓肌中，太陽氣予不足也，少氣味，韭英而死。
【`王冰`曰：如涌泉者，如水泉之動，但出而不入也。】
【`馬蒔`曰：此言太陽氣之不足者，有脈象證候死期也。涌泉者，有升而無降，有出而無入，勢甚洶涌，莫能遏御也。浮鼓於肌肉之中，是足太陽膀胱之氣不足也。蓋太陽為三陽，三陽主於外，今精氣不足，故浮鼓肌中，而欲出於外，其勢終不能入於陰也。主少氣，正以脈涌則氣乏也。當至味韭英之時而死，正以韭有英時，冬盡春初也。水已虧極，安能至於盛春耶？】
【`張志聰`曰：至如涌泉，來盛而不返也。浮鼓肌中，無根外脫之象也。太陽者，巨陽也，為諸陽主氣，而生於膀胱之水中，是以標陽而本寒。夫水為陰，火為陽。陽為氣，陰為味。少氣味者，太陽之標本皆虛也。蓋言太陽之氣不足，而水腑未虛，陽生於陰，尚有根而可復，如標本皆少，不免於死亡矣。至春韭英之時，更疏泄其本氣則死矣。`張兆璜`曰：太陽為諸陽主氣，故六氣之中獨舉太陽，衝任為經血之海，皆起於胞中，故六腑之中，特提胞脈。膀胱者，胞之室也。】

脈至如頹土之狀，按之不得，是肌氣予不足也，五色先見黑，白壘發死。 【 壘，當作藟。】
【`王冰`曰：頹土之狀，謂浮大而虛軟，按之則無也。】
【`馬蒔`曰：此言肌氣不作者，有脈象證候死期也。脈來如頹土之狀，舉指大而虛軟，按之全無，是肌氣之不足也。據其面部，先見黑色，是血枯色變也。主白壘發時而死。】
【`張志聰`曰：頹土，傾頹之頑土也。脾主肌肉，如頹上而按之不得者，無來去上下之象，是肌氣受所予之不足也。土位中央，而分主於四季，當五色具見，而先主黃，若五色之中而先見黑，是土敗而水氣乘之矣。藟，葛之屬也。葛色白而發於春，白藟發時，木氣旺而頹土之氣絕矣。】

脈至如懸雍，懸雍者浮，揣切之益大，是十二俞之予不足也，水凝而死。
【`王冰`曰：如懸雍者，如顙中之懸雍也。】
【`馬蒔`曰：此言十二俞氣之不足者，有脈象與死期也。按《靈樞》[憂恚無言]篇有曰：懸雍者。音聲之關也，蓋懸雍生於上齶之間，脈至如懸雍，則懸雍本浮也。揣切之際，其脈益大，而全無沉意，是十二經俞穴之氣皆不足也。水凝為冰，乃寒極之時，不能交於春而死矣。】
【`張志聰`曰：先輕浮而度之，再重按而切之，其本益大，有如癰之頭小而本大，此臟腑十二經俞氣之不足也。夫經俞之氣，晝夜環轉，俞予之不足，故脈雍滯而有如癰之象也。天寒地凍，則經水凝泣，雍滯之脈，再為凝泣，絕無生動之機矣。】

脈至如偃刀，偃刀者，浮之小急，按之堅大急，五臟菀熱，寒熱獨并於腎也，如此，其人不得坐，立春而死。
【`馬蒔`曰：此言五臟積熱而寒熱獨并於腎者，有脈象證候死期也。脈至如刀之偃，乃仆而不起，降而不升之象也，故其脈舉指浮之則小急，重指而按之則堅大且急，是乃五臟之積熱，發而為寒熱者，獨并於下部之腎經也。由此觀之，則偃刀之脈，當見於尺部者矣。且其為證也，能臥而不能坐，此腎衰不能生木，至立春則死矣。】
【`張志聰`曰：偃，仰也，脈如仰起之刀，口利銳而背堅厚，是以浮之小急而按之堅大也。夫五臟相通，精氣各循序而傳予之。腎為水臟，又獨受五臟之精而藏之，是以傳與之外，而又有邪氣獨并於腎之奇病也。有如此之脈病者，其人當至立春而死。《靈樞經》曰：腎是動病，喝喝而喘，坐而欲起，其人不得坐者，腎氣傷也。冬令閉藏以奉春生之氣，腎氣已傷，再至春而泄之，腎氣絕矣。`張兆璜`曰：菀熱，久鬱之氣；寒熱，新積之邪。蓋久則寒亦化熱，故曰菀熱。按此與[病能]之義，大略相同。[病能]篇論五臟之邪氣，循序相傳，此論五臟之寒熱，獨并於腎，蓋精氣之有傳有并，而邪亦隨之，此論氣予不足中，突提邪并一節，經義微妙，學者大宜體會。】

脈至如丸滑，不直手，不直手者，按之不可得也，是大腸氣予不足也，棗葉生而死。 【 直，同值。】
【`馬蒔`曰：此言大腸氣之不足者，有脈象證候死期也。脈至如丸之滑，其實有形，而圓活似於無形，醫工指下，相違不相直，是乃按之不可得也，正以大腸之不足耳。大腸之脈，輕虛以浮，當與肺同，今大腸精氣不足，傳道失職，脈如丸滑，全非輕虛以浮之體矣，當至棗葉生時而死。棗葉生時，則先棗華之候矣。】
【`張志聰`曰：如丸滑而不直手者，圓活流利，似於無形，故按之不可得也。大腸為肺之腑，而屬庚金，其脈宜軟弱輕浮，氣予不足，故脈至若此。棗葉生於夏，火旺則金鑠矣，故死。】

脈至如華者，令人善恐，不欲坐臥，行立常聽，是小腸氣予不足也，季秋而死。
【`王冰`曰：脈至如華，謂似華虛弱不可正取也。小腸之脈，上入耳中，故常聽也。】
【`馬蒔`曰：此言小腸氣之不足者，有脈象證候死期也。脈至如華者，是似草木之華，虛弱而按之無本也。其證令人善恐，以心氣不足也。不欲坐臥，以心氣不寧也。其行立之時，常有聽物之意，以恐懼之心勝耳。是乃小腸之氣不足所致也。蓋心與小腸為表裏，小腸之病與心同也。小腸屬火，火王猶可生，至季秋則衰極而死矣。】
【`張志聰`曰：脈至如華者，如華之輕微也。小腸為心之腑，而屬丙火，其脈當來盛，反如華者，氣予不足也。腑氣不足，則臟氣亦虛，神虛則恐懼自失，神志不寧，故坐臥不安也。小腸之脈入耳中，屬聽宮，常有所聽者，如耳作蟬鳴，或如鐘磬聲，皆虛證也。遇金水生旺之時而死。《下經》曰：診合微之事，追陰陽之變；章五中之情，定五度之事。如此乃足以診夫五中之情，決奇恒之病也；五度之事，度奇恒之脈也。本篇先論奇恒之病，後論奇恒之脈，與經常之脈證，大不相同，故曰大奇論。】


# 脈解
★ 素問·脈解篇第四十九
【`張志聰`曰：此篇論奇恒之勢，乃六十首，蓋以三陰三陽之氣，各主六十日為首，六六三百六十日，以終一歲之周。陰陽六氣，各有盛衰，而能為經脈作病，故名之曰脈解篇。然此篇之論，與諸經之論陰陽各不相同，乃解奇病之脈也。】

太陽所謂腫腰脽痛者，正月太陽寅，寅太陽也。正月陽氣出在上，而陰氣盛，陽未得自次也，故腫腰脽痛也。病偏虛為跛者，正月陽氣凍解，地氣而出也。所謂偏虛者，冬寒頗有不足者，故偏虛為跛也。所謂強上引背者，陽氣大上而爭，故強上也。所謂耳鳴者，陽氣萬物盛上而躍，故耳鳴也。所謂甚則狂巔疾者，陽盡在上，而陰氣從下，下虛上實，故狂巔疾也。所謂浮為聾者，皆在氣也。所謂入中為瘖者，陽盛已衰，故為瘖也。內奪而厥，則為瘖俳，此腎虛也。少陰不至者，厥也。 【 脽，音誰。跛，波上聲。瘖，音音。】
【`王冰`曰：正月三陽生，主建寅，三陽謂之太陽，故曰寅太陽也。正月雖三陽生，而天氣尚寒，以其尚寒，故曰陰氣盛，陽未得自次。次，謂立王之次也。腫腰脽痛者，以其脈抵腰中，入貫臀，過髀樞也。病偏虛為跛者，以其脈循股內後廉，合膕中，下循腨過外踝之後，循京骨至小指外側也。強上，謂頸項禁強也，甚則引背矣。所以然者，以其脈從腦出別下項背也。耳鳴者，以其脈支別者，從巔至耳上角也。甚則狂巔疾者，以其脈上額交巔上，入絡腦還出，其支別者，從巔至耳上角，故狂巔疾也。陽氣盛入中而薄於胞腎，則胞絡腎絡氣不通，故瘖也。胞之脈繫於腎，腎之脈俠舌本，故瘖不能言。俳，廢也。腎之脈與衝脈，並出於氣街，循陰股內廉，斜入膕中，循胻骨內廉及內踝之後，入足下，故腎氣內奪而不順，則瘖而足廢，故云此腎虛也。少陰，腎脈也，若腎氣內脫，則少陰脈不至也。少陰之脈不至，則太陰之氣逆上而行也。】
【`馬蒔`曰：此言膀胱經之諸證，應時合腎者也。首太陽者，足太陽膀胱經也。二三太陽者，正月為三陽，故曰太陽也。脽，臀肉也。跛足，偏疾也。瘖者，口不能言也。奪者，即[通評虛實]論之所謂精氣奪則虛也。俳，足廢不能行也。足太陽膀胱之病，經有所謂腰脽腫痛者，正以膀胱在人為三陽，屬太陽，行於表，正月在時為三陽，亦屬太陽，太陽為寅，即太陽也。正月之時，陽氣雖出於上，而寒氣正行，故陰氣尚盛，陽氣猶未得其王時之位次也，是以膀胱之氣，名盛而實虛，今膀胱正氣又虛，此腰與脽所以為腫為痛也。正以其脈從腰中，下俠脊，貫腎，入膕中，過髀樞，故發之為病者如此。又有所謂偏虛為跛者。夫正月三陽用事，東風解凍，地氣已出，膀胱與正月相合，正以正月寒氣未滅，而膀胱之氣頗有不足，故為偏虛，而在一足為跛也。又有所謂強上引背者，正以膀胱之脈，其直者從巔入絡腦，還出別下項，循肩膊內，俠脊抵腰中，其陽氣大上而爭，與正月之陽氣上升者同，故邪氣入之，則為強上引背也。又有所謂耳鳴者，正以正月之時，萬物隨陽氣以盛上，而若有跳躍之意，故膀胱之脈，從巔至耳上角，其氣主與耳應，今正氣不足，邪氣有餘，皆能為耳鳴也。又有所謂甚則狂巔疾者，正以陽氣者膀胱也，其脈自頭至足；陰氣者腎氣也，其脈自足至胷。正月以後，陽氣盡出於上，而陰氣在下，其下本虛而上則實，膀胱之脈，上額交巔上入絡腦，還出別下項，其支別者，從巔至耳上角，故為狂之病，如[生氣通天]論所謂陰不勝其陽則為狂者是也；又為頂巔之病，如為頭痛眩冒沉重者，皆是也。又有所謂浮為聾者，正以膀胱之脈至耳故也，故脈浮則聾，蓋不止於鳴矣。又有所謂入中為瘖者，正以膀胱之氣已衰，而入於其中，不能有助腎氣，故腎之脈俠舌本者，其氣不相通，故為瘖也。然此瘖病，而又有為俳病者，正以內有所奪，而腎精不藏，則其氣厥逆而上下不通，故在上為瘖而在下為俳也。此非腎虛之故而何？且是厥者，何以驗之？若少陰腎經之脈不至，是乃厥之驗耳。按此節何以膀胱釋之？蓋其經絡為病，與手太陽無涉，故當以膀胱釋之。以下諸經倣此。按膀胱諸證，豈盡在正月哉？特論與時相應之義有如此耳。蓋虛實在人，隨時為病，不必盡在正月也。彼善養者，有實無虛，則時亦不能使之病矣。】
【`張志聰`曰：太陽為諸陽主氣，生於膀胱水中，故以太陽之氣為歲首，正月陽氣雖出於上，而陰寒之氣尚盛，陽氣未得次序而出，故太陽所謂腫腰脽痛者，因太陽之氣，尚為陰氣所鬱，故腫腰脽痛也。此論陽氣之微也。然太陽之氣，生於冬令水中，寒水之氣有所不足，以致太陽之氣，亦虛而為偏枯跛足也。夫正月陽氣解凍，從地氣而上出，則陽氣當自次而盛矣。言有所謂偏虛而為跛者，又緣冬令寒水之氣，頗有不足，以致所生之陽氣，偏虛而為經脈作病。已上論陽氣微而為時所遏抑，此論根氣不足，而所生之氣亦虛，以下論陽氣之漸盛也。強上引背者，頭項強而引於肩背也。太陽之脈，上額交巔，從巔別下項，挾脊抵腰中，陽氣大盛而爭擾於上，故使其強上也。春三月所謂發陳，天地俱生，萬物以榮，天地萬物之氣皆盛上而躍，而人之陽氣亦盛於上，是以經脈上壅而耳鳴也。所謂狂巔疾者，乃陽氣盡盛於上，而陰氣從之於下，不得與陽氣相和，下虛上實，故使狂巔疾也。本經曰，陽盛則狂。又曰，氣上不下，頭痛巔疾。以上論陽氣之從下而上，自微至盛，由盛而極，太過不及，與時消息，而皆能為病。然病有經氣之別，如陽氣盛上而所謂耳鳴者，因氣而病經也。若所謂浮為聾者，皆在氣也。按此篇名曰脈解，而篇中止論三陰三陽之氣，並不言及經脈，蓋解釋經脈之氣，三陰三陽之氣也。經脈之病，三陰三陽之氣所致也。故諸曰所謂者，言所謂有如是之病者，乃陰陽氣之盛衰，而證見於有形也。若所謂浮為聾者，皆在氣而不涉於經也。[陰陽離合]論曰：天覆地載，萬物方生，未出地者，命曰陰中之陽，陽予之正，陰為之主。是陽氣離陰而出於地，盛極於外，當復歸而與陰相合。所謂入中為瘖者，陽盛已衰，入中之氣不足，則陰虛而為瘖矣。內奪者，謂陽盛於外，內奪其所藏之氣，則腎虛矣。俳當作痱，痱之為病，四肢不收，蓋不能言而兼之四肢不收，此腎虛厥逆之所致也。少陰之氣，腎所主也。承上文而言腎虛，以致少陰之氣不至者，則手足厥冷也。`張兆璜`曰：陽受氣於四末，陽盛已衰，故四肢不收，腎氣不足，則為瘖也。少陰之氣，陰中之生氣也。陽盛已衰則腎虛，腎虛則少陰之氣不至矣。】

少陽所謂心脅痛者，言少陽盛也。盛者，心之所表也。九月陽氣盡而陰氣盛，故心脅痛也。所謂不可反側者，陰氣藏物也。物藏則不動，故不可反側也。所謂甚則躍者，九月萬物盡衰，草木畢落而墮，則氣去陽而之陰，氣盛而陽之下長，故謂躍。
【`王冰`曰：心氣逆則少陽盛，心氣宜木，外鑠肺金，故盛者心之所表也。心脅痛者，足少陽脈循脅裏，出氣街，心主脈，循胷出脅也。火墓於戌，故九月陽氣盡而陰氣盛也。躍謂跳躍，亦以其脈循髀陽出膝外廉下，入外輔之前，直下抵絕骨之端，下出外踝之前，循足跗，故氣盛則令人跳躍也。】
【`馬蒔`曰：此言膽經諸證與時應也。少陽者，足少陽膽經也。心脅痛者，正以少陽經脈邪氣盛耳。蓋膽之脈行於脅，而心之脈出於腋，為心之表，故為心脅痛也。且九月之時，天之陽氣已盡，而陰氣方盛，今膽有相火，心有君火，火墓於戌，則陽不敵陰，故為心脅痛也。又有所謂不可反側者，正以九月陰氣方盛，主於藏物，物藏則不動，今陰盛火衰，故不可反側，不但心脅之痛而已也。又有所謂甚則躍者，亦膽之脈之所行也。況九月萬物盡衰，草木畢落而墮，則人身之氣，去陽而入陰矣。陽氣盛於陰分，而長於下體，故盛則為跳躍耳。】
【`張志聰`曰：按少陽之氣，當主七月八月為首，九月少陰心臟主氣，少陽為君火之相，故至九月而為心之表，其氣更盛者也。然此時天之陽氣盡歸於下，而陰氣正盛，君相之火，為時所遏，故心脅痛也。蓋少陰主心痛，少陽主脅痛。又九月人氣在心也，九月之時，萬物之氣俱收藏於陰，物藏則不動矣，是以少陽之氣，亦不能樞轉，故不可反側也。上論少陽正盛之氣，為時氣所遏，此言少陽之氣，隨萬物收藏，而不能轉運其樞也。夫九月少陽為心之表，其氣正盛，然此時萬物草木，盡皆衰落，則人之氣亦當去陽而之陰矣。但少陽之氣正盛，陽氣入之於下，而仍欲上長，故病多跳躍也。此言少陽之氣正盛，不肯隨時而藏於陰也。夫人之陰陽升降，隨四時寒暑往來，此氣獨與天地萬物之氣相忤，故謂之奇也。`張兆璜`曰：所謂六十首者，三陰三陽之氣，各以六十日為首，自微而盛，盛而極，極而衰，非僅主六十日也。故少陽之氣，至九月而正盛。】

陽明所謂洒洒振寒者，陽明者午也，五月盛陽之陰也，陽盛而陰氣加之，故洒洒振寒也。所謂脛腫而股不收者，是五月盛陽之陰也，陽者衰於五月，而一陰氣上，與陽始爭，故脛腫而股不收也。所謂上喘而為水者，陰氣下而復上，上則邪客於臟腑間，故為水也。所謂胷痛少氣者，水氣在臟腑也。水者陰氣也，陰氣在中，故胷痛少氣也。所謂甚則厥，惡人與火，聞木音則惕然而驚者，陽氣與陰氣相薄，水火相惡，故惕然而驚也。所謂欲獨閉戶牖而處者，陰陽相薄也。陽盡而陰盛，故欲獨閉戶牖而居。所謂病至則欲乘高而歌，棄衣而走者，陰陽復爭而外並於陽，故使之并衣而走也。所謂客孫脈則頭痛鼻鼽腹腫者，陽明並於上，上者則其孫脈太陰也，故頭痛鼻鼽腹腫也。
【`王冰`曰：陽盛以明，故云午也。五月夏至一陰氣上，陽氣降下，故云盛陽之陰也。陽氣下，陰氣升，故云陽盛而陰氣加之也。脛腫而股不收者，以其脈所過也。臟，脾也。腑，胃也。足太陰脈，從足走腹，足陽明脈，從頭走足，今陰氣微下，而太陰上行，故云陰氣下而復上也。復上則所下之陰氣不散，客於脾胃之間，化為水也。水停於下，則氣鬱於上，氣鬱於上則肺滿，故胷痛少氣也。】
【`馬蒔`曰：此言胃經諸證，應時合脾者也。胃經之病，有所謂洒洒振寒者，正以足陽明胃經者盛陽也，在人為陽明，在時為正午，午者五月也，然五月雖盛陽，而一陰方生，故謂五月為盛陽之陰也。陽氣盛而陰氣加之，故胃經得病者，熱中有寒，當洒洒振寒也。有所謂脛腫而股不收者，亦以五月為盛陽之陰也。胃之脈，下髀關，抵伏兔，下入膝臏中，下循脛外廉下足跗，入中指內間，又其支別者，下廉三寸，而別下入中指外間，天之陽氣，至五月漸下，而一陰初生，人之陽氣，亦至五月而下，而一陰初生，陰氣上與陽氣相爭，故足為陰，其病在足，所以脛腫而股不收也。有所謂上喘而為水者，正以足太陰脈，從足走腹、足陽明脈，從頭走足，今陰氣微下，而太陰上行，則陰氣下而復上，其所下之陰氣不散，而客於脾臟胃腑間，所以化為水腫之病也。水勝則上干於肺而為喘矣。且所謂胷痛少氣者，亦以水氣在臟腑也。水氣者，陰氣也，陰氣在中，邪氣閉塞，故在胷為痛，在氣為少也。少氣所以喘也。所謂甚則厥氣上行，惡人與火，聞木音則惕然而驚者，[陽明脈解]篇云：陽明主肉，其脈血氣皆盛，邪客之則熱，熱甚則惡火。又云：陽明厥則喘而悗，悗則惡人。又曰：胃者土也，故聞木音而驚者，土惡木也。此曰陽氣與陰氣相薄，水火相惡者，蓋言陽氣者胃氣也，陰氣者水氣也，水氣在臟腑間，故相惡而驚也。所謂欲獨閉戶牖而處者，亦以陰氣與陽氣相薄，胃之陽氣盡，而脾與水氣盛，故陰欲靜，靜則安，所以欲獨閉戶牖而處也。所謂病至則欲登高而歌，棄衣而走者，脾為陰氣，往與陽爭，而陰氣盡并於陽，則陽氣盛而陰氣反衰，故熱盛於身，所以欲棄衣而走也。所謂客孫脈則在頭為痛，在鼻為鼽，在腹為腫者，以陰氣上行，而并於陽明之氣，是太陰為陽明并於上也。則陽明之孫絡，皆足太陰脾經之氣，故陽明之經絡，及太陰之經絡，共為前諸證也。】
【`張志聰`曰：陽明乃盛陽之氣，故主五月為首。五月陽盛而一陰始生，故為盛陽之陰。陽盛之氣，為陰氣加之，故洒洒振寒也。陽氣始衰而下，一陰始生而上，陰與陽交爭，以致經脈不和，而為脛腫不收也。陰氣下而復上者，謂冬至一陽初生，陰氣下降，至五月而陰氣復上也。邪，水邪也，謂陰氣下歸於水臟，至陰氣從上而漸盛，則水邪隨氣而上升，上客於臟腑之間，故喘而為水也。夫水火者，陰陽之兆徵也，在天呈象，在地成形，故曰水者陰氣也。上論有形之水邪，上客而為喘，此論無形之水氣，上乘而為胷痛少氣。所謂甚者，謂陽氣下之甚，陰氣上之甚也，甚則陰陽相薄，水火相惡，而陽明之氣厥矣。陽明氣厥，則陽明之脈病矣。陽明脈病，則惡人與火，聞木音則惕然而驚也。陽氣盡歸於下，陰氣獨盛於上，故欲獨閉戶牖而居。夫陽明之氣，主五月為首，五月之時，陰氣始上，陽氣始下，至於甚時，則當秋分之候矣。甚至陽盡陰盛，又當冬極之時矣。是陽明之氣，但以五月為首，而非獨主於五月六月也。六氣皆然。夫陰陽之氣，有上下而復有表裏也。陰陽復爭者，謂陰陽之氣上下相薄，而復交爭於外內也。陰陽之氣，外并於陽，則陽盛而為病矣。陽盛故使之乘高而歌，棄衣而走也。陰陽之氣，上下升降，內外出入，行於脈外之氣分者也。氣分者，皮膚肌腠之間。上，謂皮膚之上也。夫諸脈之浮而常見者，皆絡脈也，足太陰之脈，亦見於皮膚之上而無所隱，是以陽明之氣并於上，則迫於陽明之孫絡，與太陰之經脈也。迫於陽明之孫絡，則頭痛鼻鼽，迫於太陰之經脈，則腹腫也。】

太陰所謂病脹者，太陰子也，十一月萬物氣皆藏於中，故曰病脹。所謂上走心為噫者，陰盛而上走於陽明，陽明絡屬心，故曰上走心為噫也。所謂食則嘔者，物盛滿而上溢，故嘔也。所謂得後與氣則快然如衰者，十二月陰氣下衰，而陽氣且出，故曰得後與氣則快然如衰也。
【`王冰`曰：陰氣太盛，太陰始於子，故云子也。以其脈入腹屬脾絡胃，故病脹也。食則嘔者，以其脈屬脾絡胃，上鬲俠咽也。】
【`馬蒔`曰：此言脾經諸證，應時合胃者也。脾經之病，有所謂脹者，正以足太陰脾經者盛陰也，在人為太陰，在時為子，子者十一月也，十一月萬物氣藏於中，脾臟既以應之，則脾脈入腹屬脾絡胃，故病當為脹也。所謂上走心為噫者，正以脾脈之支別者，復從胃別上鬲，注心中，故脾氣為陰，陰氣盛而上走於陽明，則陽明絡屬心，所以上走心而為噫也。[宣明五氣]論曰：心為噫；又按《靈樞》[口問]篇曰：寒氣客於胃，厥逆從下上散，復出於胃，故為噫。夫《素問》言心，而《靈樞》言胃，則此篇兼言陰氣走於胃，胃走於心，見三經相須而為噫也。所謂食則嘔者，冬時物藏深固，惟物之入胃脾者，盛滿太過，而為之上溢，故為嘔也。所謂得後與氣，則快然如衰者，時至十一月，乃隆寒之候，陰氣下衰，而陽氣將出，故脾氣應之，所以得後與氣，則快然如衰也。後者，圊也。氣者，肛門失氣也。】
【`張志聰`曰：太陰為陰中之至陰，故主陰盡之十一月也。十一月萬物之氣皆藏於中，故主病脹。陽明者，太陰之表也。太陰為陰中之至陰，陰極則復，故上走於陽明，陽明絡屬心，故上走心為噫。噫者，噯氣也。《靈樞經》云：脾是動病，腹脹善噫。[口問]篇曰：氣出於胃則為噫。[五氣](宣明五氣)論曰：心為噫。是太陰之氣，從陽明而上出於心則為噫也。十一月萬物氣皆藏於中，則盛滿而上溢，故嘔也。經云：足太陰獨受其濁，太陰之清氣上出則為噫，陰之濁氣上溢則為嘔也。十一月一陽初生，至十二月陽氣且出，陰氣從下而衰，所謂臟中之氣，得以下行，故快然如衰也。夫土位中央，上走心為噫者，厥逆從上散也。得後與氣者，厥逆從下散也。夫奇恆之陰陽，各以六十日為首，而始於太陰，故論太陰之氣曰十一月十二月，則餘氣可知。`張兆璜`曰：十一月律起黃鍾，為一歲之首，行奇恒之法，以太陰始，故以太陰主子也。太陽為諸陽主氣，太陰乃陰中之至陰，以正月起太陽，十二月終太陰，用周一歲之氣。】

少陰所謂腰痛者，少陰者腎也，十月萬物陽氣皆傷，故腰痛也。所謂嘔欬上氣喘者，陰氣在下，陽氣在上，諸陽氣浮，無所依從，故嘔欬上氣喘也。所謂色色不能久立久坐，起則目䀮䀮無所見者，萬物陰陽不定，未有主也，秋氣始至，微霜始下，而方殺萬物，陰陽內奪，故目䀮䀮無所見也。所謂少氣善怒者，陽氣不治；陽氣不治，則陽氣不得出，肝氣當治而未得，故善怒。善怒者，名曰**煎厥**。所謂恐如人將捕之者，秋氣萬物未有畢去，陰氣少，陽氣入，陰陽相薄，故恐也。所謂惡聞食臭者，胃無氣，故惡聞食臭也。所謂面黑如地色者，秋氣內奪，故變於色也。所謂欬則有血者，陽脈傷也，陽氣未盛於上而脈滿，滿則欬，故血見於鼻也。
【`馬蒔`曰：此言腎肝脾肺諸證，應於純陰之候也。足少陰者，腎經也，腎脈上股內後廉貫脊，又腰者為腎之腑，故腎經所謂腰痛者，正以少陰者初陰也，十月為孟冬，是亦少陰也，萬物陽氣皆以陰氣而傷，故腎亦應之則為腰痛也。又有所謂嘔欬上氣喘者，正以其脈從腎上貫鬲入肺中，今腎之陰氣不能上升，而膀胱之陽氣不能下降，大凡諸經陽氣皆主於浮，惟膀胱之氣上浮，而下無所依從，故其氣不降，所以為嘔為欬為上氣喘也。上二證者，自腎經而言之耳。又有所謂坐立難久，起則目䀮䀮然色色無所見者，正以十月之時，萬物之內皆有陰陽，陰盡陽生尚未有主，秋氣始至，微霜始下，而方殺萬物，其陰陽內相攻奪，故人之目䀮䀮然，凡物色色無所見也。又有所謂少氣善怒者，時則亥陰已生，陽氣未治，則少陽之氣尚未得出，少陽與肝為表裏，所以肝氣當治而未治也，故發之為善怒，名曰煎廠，正以氣逆則怒也。此二證者，又自肝經而言之耳。又有所謂恐如人將捕之者，秋氣在於萬物，未為盡去，此時陰氣漸少，陽氣已入，陰陽相薄，故有所擊而為恐也。此一證者，又自腎經而言之耳。[宣明五氣]論曰：精氣并於腎則為恐也。又有所謂惡聞食臭者，正以陰氣內藏而胃陽不和，所以胃無氣而惡聞食臭也。此一證者，自脾經而言之耳。又有所謂面黑如地色者，正以秋氣盡而入於內，陽氣出而不能大形於外，所以變之為黑色。黑為冬之色也。此一證者，亦自腎經而言之耳。又有所謂欬則有血者，正以陽脈初生，脈當受傷，則陽氣未盛於上，而陰氣當滿於諸脈，故滿則欬，欬則見血於鼻也。此一證者，蓋自肺經而言之耳。】
【`張志聰`曰：少陰之氣，主九月十月為首，十月寒水用事，故主於足少陰腎少陰之上，君火主之，故九月主手少陰心，然陰陽六氣，止合六經，皆從下而生，故不及於手，惟少陰主水火陰陽之氣，有標本寒熱之化，故九月主手少陰，而十月主足少陰，其餘臟腑陰陽，止論足而不論手也。夫少陰寒水在下，君火之氣在上，上下水火不交，則諸陽之氣，上浮而無所依從，是以陽熱上逆而為嘔欬氣喘之病。七月之交，陰氣上升，陽氣下降，萬物陰陽不定，而未有所主，是以色色不能而亦未有定也。色色，猶種種也。秋氣始至，則陽氣始下，而未盛於內，陰氣正出而陰氣內虛，則陰陽之氣奪於內矣。陰陽內奪，故目䀮䀮無所見也。夫少陽主一陽初生之氣，奚復始於秋乎？不知少陽主初生之氣者，乃三陽之次序也。以七月為首者，論陰陽之化運也。是以少陽主甲子，而復主於寅申，在初生之氣，其運風鼓，其化鳴紊啟坼，在相火主氣，其運暑，其化喧囂鬱煩，氣化在申，其運凉，其化霧露清切。陰陽之道，有常有變，此論陰陽之變易者也。少陽主氣，秋時陽氣下降，而不治於外，則少陽之氣亦不得出，故少氣也。厥陰肝氣與少陽標本相合，少陽之氣不得出，則肝氣當治而亦未得矣。肝氣內鬱，故善怒煎厥者，焦煩顛倒也。按[陰陽系日月]論曰：戌者九月，主左足之厥陰。故至七八月少陽主氣，而厥陰肝氣將治矣。秋時陽氣雖入，而陰氣尚少，故萬物雖衰而未盡去，陰氣少則陰氣正出矣，陽氣入則與所出之陰相薄矣。陰陽相薄，則少陽厥陰之氣皆傷，肝氣虛則恐，膽病者心下澹澹，如人將捕之也。秋深之時，陽盡而陰盛，是以胃無氣而惡聞食臭也。論少陽而提胃氣者，言奇恆所主之四時，皆以胃氣為本也。秋時陰氣正出，則內奪其所藏之陰，陰氣上乘，故面黑如地色也。陽氣未盛於上者，言至九月而少陽始盛也。夫血隨氣行，氣未盛而脈先滿，則血留而上逆矣。`張兆璜`曰：少陽主氣，心主血脈，少陽為心之表，故脈滿當於陽氣盛時。】

厥陰所謂㿗疝，婦人少腹腫者，厥陰者辰也，三月陽中之陰，邪在中，故曰㿗疝少腹腫也。所謂腰脊痛不可以俛仰者，三月一振，榮華萬物，一俛而不仰也。所謂㿗癃疝膺脹者，曰陰亦盛而脈脹不通，故曰㿗癃疝也。所謂甚則嗌乾熱中者，陰陽相薄而熱，故嗌乾也。 【 㿗，音頹。】
【`馬蒔`曰：此言肝經諸證，亦應時也。足厥陰肝經之脈，循股陰入毛中，環陰器，抵少腹。今肝經有所謂㿗疝，婦人少腹腫者，正以厥陰者屬木，木為春三月，三月屬辰為五陽。然肝為厥陰，則是陽中之陰也，陰伏陽中，則邪亦在中，故肝屬下部。邪為有積，名曰㿗疝，其少腹當為腫也。有所謂腰痛不可以俛仰者，正以三月一振，榮華萬物，則萬物自然生成，凡俛者不可以仰，仰者不可以俛，故肝應其時，腰痛之病，俛仰似難也。有所謂㿗癃疝膚脹者，正以厥陰亦盛，脈脹不通，故曰㿗、曰癃、曰疝等病，皆陰病也，從此成矣。有所謂甚則嗌乾熱中者，正以三月為五陽，厥陰為一陰，陰陽相薄，而在內為熱中，在上為嗌乾也。】
【`張志聰`曰：厥陰木火主氣，故主於三月四月之交，三月陽盛之時，而厥陰主氣，故為陽中之陰，邪謂陰氣也。厥陰之氣在內，而未得盡出，故為㿗疝腹腫也。三月陽氣振發，萬物榮華，草木繁茂，枝葉下垂，一惟俯而不仰，人為萬物之靈，是以腰脊痛而亦不可以俯仰也。陰亦盛者，厥陰之氣，亦盛於外也。陰盛而脈脹不通，故㿗癃而膚脹也。㿗癃疝者，陰器腫而不得小便也。】

# 刺要
★ 素問·刺要論篇第五十
【`林億`曰：按全元起本，此篇在[刺齊]篇中。】
【`馬蒔`曰：刺要者，刺鍼之要法，故名篇。自此以後，有[刺齊]、[刺禁]、[刺志]等篇，其義深，其意遠，學者宜深玩之。】

黃帝問曰：願聞刺要？
岐伯對曰：病有浮沉，刺有淺深，各至其理，無過其道。過之則內傷，不及則生外壅，壅則邪從之。淺深不得，反為大賊，內動五臟，後生大病。
【`王冰`曰：過之內傷，以大深也。不及外壅，以妄益他分之氣也。氣益而外壅，故邪氣隨虛而從之也。賊謂私害，動謂動亂。然不及則外壅，過之則內傷，既且外壅內傷，是為大病之階漸爾。故曰，後生大病也。】
【`馬蒔`曰：此戒刺要不可不知，如下五節者，正刺要也。】
【`張志聰`曰：理者，皮膚肌肉之紋理；道者，血氣循行之道路也。蓋脈肉筋骨之間，各有淺深之理路，隨病之浮沉而取之，無使其過與不及也。刺過其道，則內動五臟，不及其理，則妄傷其外而生壅，壅則血氣不行，而邪氣從之矣。不得其淺深之法，反為大害矣。皮傷則內動肺，肉傷則內動脾，後生溫瘧腹脹心痛之大病矣。】

故曰，病有在毫毛腠理者，有在皮膚者，有在肌肉者，有在脈者，有在筋者，有在骨者，有在髓者。
【`王冰`曰：毛之長者曰毫毛，皮之紋理曰腠理，然二者皆皮之可見者也。】
【`馬蒔`曰：此承上文而言病各有在，以見病有浮沉，而刺之當有淺深也。】
【`張志聰`曰：此論形層之有次第，而鍼刺之有淺深也。夫皮肉筋骨，內合五臟，腎主之骨而有髓之深，肺主之皮而有毛之淺，是鍼刺之道，由極淺而至於深也。腠理者，皮膚肌肉之紋理，從大小分肉而至於肌理皮毛之間，皆三焦通會元真之處。毫毛腠理者。鬼門元府也，謂氣之理路，內通於臟腑，外出於毫毛，雖極淺而可以致氣者也。】

是故刺毫毛腠理無傷皮，皮傷則內動肺，肺動則秋病溫瘧，泝泝然寒慄。 【 泝，音素。】
【`王冰`曰：《鍼經》曰，凡刺有五以應五臟，一曰半刺，半刺者，淺內而疾發鍼，令鍼傷多如拔髮狀，以取皮氣，此肺之氣也。然此其淺以應於肺，腠理毫毛，猶應更淺，當取髮根淺深之半爾。肺之合皮，王於秋氣，故肺動則秋病溫瘧，泝泝然寒慄也。】
【`馬蒔`曰：此已下五節，正陳鍼刺之要，而此則言刺毫毛腠理者，無傷皮也。蓋毫毛腠理在外，皮在內，則皮為肺之合，皮傷當內動其肺，肺主秋，肺動當至秋病成溫瘧，泝泝然寒慄也。】
【`張志聰`曰：刺毫毛腠理，刺之極淺者也。肺主秋收之令，秋時陽氣下降，陰氣外出，妄動其肺，則收令化薄，陰陽之氣，反相得於外而為溫瘧矣。逆流而上曰泝，泝泝然者，氣上逆而寒慄也。動謂動其臟氣也。】

刺皮無傷肉，肉傷則內動脾，脾動則七十二日，四季之月，病腹脹，煩不嗜食。
【`王冰`曰：脾之合肉，寄王四季，又其脈從股內前廉，入腹屬脾絡胃，上鬲俠咽，連舌本，散舌下，其支別者，復從胃別上鬲注心中，故傷肉則動脾，脾動則四季之月，腹脹煩而不嗜食也。七十二日四季之月者，謂三月六月九月十二月各十二日後，土寄王十八日也。】
【`張志聰`曰：肉為脾之合，妄動其脾，則脾傷而不能運轉水穀，是以所主之日，病脹煩而不嗜食也。】

刺肉無傷脈，脈傷則內動心，心動則夏病心痛。
【`王冰`曰：心之合脈，王於夏氣。真心少陰之脈，起於心中，出屬心系。心包，心主之脈，起於胷中，出屬心包。[平人氣象]論曰：臟真通於心，故脈傷則動心，心動則夏病心痛。】
【`張志聰`曰：脈在肉中，肉有分理，不知其道則傷脈矣。脈乃心之合，心主夏令，故至夏病心痛。】

刺脈無傷筋，筋傷則內動肝，肝動則春病熱而筋弛。
【`王冰`曰：肝之合筋，王於春氣。《鍼經》曰：熱則筋緩，故筋傷則動肝，肝動則春病熱而筋弛緩。】
【`張志聰`曰：筋深於脈，刺過其道則傷筋，筋乃肝之合，肝主春令，故動肝則肝氣虛而春病熱，筋傷則弛縱矣。】

刺筋無傷骨，骨傷則內動腎，腎動則冬病脹腰痛。
【`王冰`曰：腎之合骨，王於冬氣。腰為腎腑，故骨傷則動腎，腎動則冬病腰痛。腎之脈直行者，從腎上貫肝鬲，故脹也。】
【`張志聰`曰：筋生於骨，骨深於筋矣。骨為腎之合，而主冬令，動腎氣則所藏者少，故當病虛脹而腰痛，腰乃腎之腑也。夫五臟主藏者也。經云：有故無殞，無故而動之，則虛其所藏之氣，故至其所主之時，則病矣。】

刺骨無傷髓，髓傷則銷鑠胻酸，體解㑊然不去也。 【 解，音懈。㑊，音亦。】
【`王冰`曰：髓者骨之充。　《鍼經》曰：髓海不足，則腦轉耳鳴，胻酸眩冒，故髓傷則腦髓銷鑠，胻酸，體解，㑊然不去也。解㑊，謂強不強，弱不弱，熱不熱，寒不寒。解解㑊㑊然不可名之。腦髓銷鑠骨空之所致也。】
【`馬蒔`曰：《靈樞》[海]論曰：髓海不足則腦轉耳鳴，胻酸眩冒，目無所見，懈怠安臥者是也。蓋《靈樞》雖言腦，而凡髓皆腦統之也。】
【`張志聰`曰：髓者骨之充，刺骨太過則傷髓，傷則髓銷鑠而胻酸也。解㑊，懈惰也。盧良侯曰：骨穴多在節之交，節交會處有髓道，故刺太過則傷髓矣。愚按鍼刺之要，首忌太過，故曰，各至其理，無過其道，而此篇先論其太過焉。】

# 刺齊
★ 素問·刺齊論篇第五十一
【`馬蒔`曰：齊、劑同，刺以為劑，猶以藥為劑，故名篇。】

黃帝問曰：願聞刺淺深之分。
岐伯對曰：刺骨者無傷筋，刺筋者無傷肉，刺肉者無傷脈，刺脈者無傷皮，刺皮者無傷肉，刺肉者無傷筋，刺筋者無傷骨。 【 分，去聲。】
【`王冰`曰：淺深之分，謂皮肉筋脈骨之分位也。】
【`張志聰`曰：齊者所以一之也，言刺有淺深一定之分，無使其太過不及。前四句言宜深者勿淺，後三句言宜淺者勿深，所謂各至其理，無過其道。】

帝曰：余未知其所謂，願聞其解。
岐伯曰：刺骨無傷筋者，鍼至筋而去，不及骨也。刺筋無傷肉者，至肉而去，不及筋也。刺肉無傷脈者，至脈而去，不及肉也。刺脈無傷皮者，至皮而去，不及脈也。
【`王冰`曰：是皆謂遣邪也。然筋有寒邪，肉有風邪，脈有濕邪，皮有熱邪，則如是遣之。所謂邪者，皆言其非順正氣而相干犯也。】
【`馬蒔`曰：此明言上文前四句之義也。刺骨無傷筋者，鍼至筋而去，不及於骨，則骨病自治，筋無所傷矣。刺筋無傷肉者，鍼至肉而去，不及於筋，則筋病自治，肉無所傷矣。刺肉無傷脈者，鍼至脈而去，不及於肉，則肉病自治，脈無所傷矣。刺脈無傷皮者，鍼至皮而去，不及於脈，則脈病自治，皮無所傷矣。其治皆以不及為主耳。】
【`張志聰`曰：此申明刺宜深者，勿淺而去也。刺骨無傷筋者，言其病在骨，刺當及骨，若鍼至筋而去，不及於骨，則反傷筋之氣，而骨病不除，是刺骨而反傷其筋矣。蓋皮肉筋骨，各有所主之氣，故必當至其處，而候其主病之氣焉。`盧良侯`曰：脈在肉中，肉有谿谷，脈有脈道，理路各別者也。所謂至脈而去，不及肉者，謂刺在皮膚絡脈之間，不及裏之筋骨，非鍼從脈而再入於肉也。是以略去刺脈無傷肉句者，使後學之意會也。】

所謂刺皮無傷肉者，病在皮中，鍼入皮中，無傷肉也。刺肉無傷筋者，過肉中筋也。刺筋無傷骨者，過筋中骨也。此之謂反也。
【`王冰`曰：此則誡過分太深也。】
【`馬蒔`曰：此明言首節末三句之義也。蓋刺皮止於皮則肉不傷，刺肉止於肉則筋不傷，刺筋止於筋則骨不傷，若過之則為逆矣，其法以不可太過為主耳。】
【`張志聰`曰：此言無過其道也。病在皮，鍼入皮中，以候皮氣，不至於肉，則不傷其肉矣。如病在肉，鍼過肉而中筋，則傷其筋矣，此謂刺之反也。`盧良侯`曰：皮肉筋骨，是屬一道，而各有淺深之分。絡脈經脈，另屬一道，而亦有淺深之分。】



# 刺禁
★ 素問·刺禁論篇第五十二
【`馬時`曰：刺有禁刺之穴，故名篇。】

黃帝問曰：願聞禁數。
岐伯對曰：臟有要害，不可不察。肝生於左，肺臟於右，心部於表，腎治於里，脾為之使，胃為之市。鬲肓之上，中有父母，七節之旁，中有小心。從之有福，逆之有咎。
【`王冰`曰：肝象木，王於春，春陽發生，故生於左也。肺象金，王於秋，秋陰收殺，故藏於右也。心部於表者，陽氣主外而象火也。腎治於裏者，陰氣主內而象水也。脾則營動不已，遭粕水穀，故為使。胃則水穀所歸，五味皆入如市雜，故為市也。鬲肓之上，氣海居中，氣者生之原，生者命之王，故氣海為人之父母也。小心謂真心神靈之宮室。從，謂隨順也。八者，人之所以生，形之所以成，故順之則福延，逆之則咎至。按楊上善云，肝為陽長之始，故曰生。肺為陰藏之初，故曰藏。心為五臟主，故稱部。腎間動氣，內治五臟，故曰治。心為陽父，肺為陰母。肺主氣，心主血，共營衛於身，故為父母。腎神曰志，神之所以得任名為志者，心之神也。】
【`馬蒔`曰：夫刺臟腑者，皆有要害，不可不察也。肝象木，木主東方，故肝生於左。肺象金，金主西方，故肺藏於右，雖其形為五臟之華蓋，而其用則在於右也。肝為少陽，陽主於生，故曰生。肺為太陰，陰主於藏，故曰藏。心屬陽，居於鬲上，故心部在表。腎屬陰，居於鬲下，故腎治於裏。心為五部主，故稱曰部。腎間動氣內治。故稱曰治。脾所以運化水穀，以灌五臟，故脾為之使。胃所以承受五味，無物不受，故胃為之市。且鬲者，鬲膜也。心下鬲上之間，心為陽，父也，肺為陰，母也。肺主於氣，心主於血，主宰於身，故鬲肓之上，中有父母者，正此心肺也。心在五椎之下，故背之中行有神道，開一寸五分為心俞，又開一寸五分為神堂，皆主於心藏神之義。然心之下有心包絡，其形有黃脂裹心者，屬手厥陰經。自五椎之下而推之，則包絡當垂至第七節而止，故曰七節之旁，中有小心。蓋心為君主，為大心，而包絡為臣，為小心也。《靈樞》[邪客]篇謂諸邪之在心者，皆在心之包絡，而少陰之脈，出入屈折，皆如心主之脈行也，則小心之義曉然矣。夫臟腑在人之位次隆重如此，故刺之者，順其所而不傷則有福，逆其所而傷之則有咎，所謂要害之當察者以此。】
【`張志聰`曰：數，幾也，言所當禁刺之處有幾也。然五臟有緊要為害之處，不可不細察焉。聖人南面而立，前曰廣明，後曰太衝，左東而右西，是以肝左而肺右也。曰生曰藏者，謂臟体藏於內，臟氣之從左右而出於外也。部，分也。心為陽臟而主火，火性炎散，故心氣分部于表。腎為陰臟而主水，水性寒凝，故腎氣主治於裏。脾主為胃行其津液，以灌四旁，故為之使。胃為水穀之海，無物不容，故為之市。內之鬲肉，前連于胷之鳩尾，旁連於腹脅，後連於脊之十一椎。肓者，即募原之屬，其原出於臍下，名曰脖胦。夫陰陽者，變化之父母；水火者，陰陽之兆徵。中有父母者，謂心為陽臟而居鬲之上，腎為陰臟而居肓之上，鬲肓之上，其間有陰陽水火之神藏焉。七節之旁，鬲俞之間也。中有小心者，謂心氣之出於其間，極微極細，不可逆刺以傷其心也。蓋背為陽，心為陽中之太陽，是以臟腑之氣皆從鬲而出，惟心氣之上出於俞也。從之者，順其臟氣之所出，神轉而不回者也。逆之者，逆其臟氣回還，而有回則不轉之咎矣。若刺傷其臟氣，則有死亡之大患焉。蓋臟腑之氣，皆從內鬲而出，如逆刺其心氣則傷心，逆刺其肝氣則傷肝，非鍼之中心與中肝也。故[診要經終]篇曰：凡刺胷腹者，必避五臟。避五臟者，知逆從也。所謂從者，鬲與脾腎之處，不知者反之。所謂鬲處者，謂內鬲前連胸脅之處，及背之鬲俞處也。所謂脾處者，鬲肉之下連於腹脅處也。所謂腎處者，十四椎之間腎注之俞處也。是肝膽之氣出於左脅，肺臟之氣出於右間，脾氣出於腹，心氣出於俞，腎氣之注於十四椎也。故所謂從者，知臟氣之從此而轉，不知而反逆之，則有死傷之咎矣。`張兆璜`曰：臟腑之經俞，皆屬於背，臟腑之氣，從鬲氣而轉。故曰：中鬲者皆為傷中。】

刺中心，一日死，其動為噫。刺中肝，五日死，其動為語。刺中腎，六日死，其動為嚏。刺中肺，三日死，其動為欬。刺中脾，十日死，其動為吞。 【 中，去聲。下同。】
【`馬蒔`曰：此言誤刺五臟者，有死期與死證也。心為五臟六腑之大主，故刺之中心者，即日死，其動為噫。噫見則死矣。刺之中肝者，五日死，其動為語。語見則死矣。五日疑作三日，乃木生數也。刺之中腎者，六日死，以六乃水之成數也，其動為嚏。嚏見則死矣。刺中肺者三日死，其三疑為五，蓋金生數四日畢，當至五日而死者是也。其動為欬，欬見則死矣。刺中脾者十日死，以十為土之成數也，其動為吞，吞見則死矣。】
【`張志聰`曰：日為陽，心為陽中之太陽，故環轉一周而死。動者，傷其臟真而變動也。心在氣為噫，噫則心氣絕矣。肝在志為語，語則肝氣絕矣。夫聲合五音，五日者，五音之數終也。陰終於六，六日者，腎臟之陰氣終也。夫腎為本，肺為末，其動為嚏者，腎氣從上泄也。臟真高於肺，主行營衛陰陽，刺中肺，故死於天地之生數也。肺在氣為欬，軟則肺氣絕矣。十日者，陰數之極也。吞，吞嚥也。蓋脾主涎，脾氣絕而不能灌溉于四旁，故變動為吞也。夫心為陽中之太陽，肺為陽中之少陰，肝為陰中之少陽，三者皆為陽臟，故死於一三五之奇。腎為陰中之太陰，脾為陰中之至陰，故死於六十日之偶。夫天為陽，地為陰，天主生，地主成，故陽臟死於生數之始終，陰臟絕於成數之始終也。】

刺中膽，一日半死，其動為嘔。
【`王冰`曰：膽氣勇，故為嘔。】
【`馬蒔`曰：此言刺中膽者，一日半死，以其為生數之半也。其動為嘔，嘔見則死矣。嘔出於胃，而膽證見之，以木為土剋也。】
【`張志聰`曰：膽汁洩者嘔苦，嘔則膽氣絕矣。夫十一臟腑，皆取決於膽，是膽為臟腑陰陽生氣之始，故中膽者，一日半死。蓋一者奇之始，二者偶之基。一日半者，死於一二日之間也。按陰陽終始之道，有變有常，理路不一，不宜膠執也。盧良侯曰：[陰陽]別論論五臟不得胃脘之陽，而臟真漸絕，故死之緩。此篇論刺中五臟之真氣，而真臟受傷，故死之速。】

刺跗上中大脈，血出不止死。
【`王冰`曰：大脈動而不止者，胃之大經也。胃為水穀之海，然血出不止，則胃氣將傾，海竭氣亡，故死。】
【`馬蒔`曰：此言中跗上而誤中大脈者為死也。跗上者，足面也。刺跗上者，刺衝陽脈也。衝陽穴為胃經之原，若刺此穴者，誤中大脈，以致血出不止，則胃為五臟六腑之大海，其氣漸衰，必至於死也。前篇言刺肉者無傷脈，則自此以下，凡中脈之義皆相同矣。】
【`張志聰`曰：此中傷胃氣而死也。跗上，足陽明之衝陽處也。大脈，大絡也。胃為臟腑血氣之生原，血出不止，原將絕矣。】

刺面中溜脈，不幸為盲。
【`王冰`曰：面中溜脈者，手太陽任脈之交會，手太陽脈自顴而斜行至目內眥，任脈自鼻鼽兩旁，上行至瞳子下，故刺面中溜脈，不幸為盲。】
【`馬蒔`曰：此言刺面部而誤中溜脈者為盲也。溜脈者，凡脈與目流通者皆是也。《靈樞》[大惑]論云：五臟六腑之精，皆上注于目而為之精。[論疾診尺]篇云：赤脈從上下者，太陽病；從下上者，陽明病。從外走內者，少陽病。此皆溜脈之義也。不知其脈與目通，而刺面部者，誤中溜脈，則不幸而目當為盲也。然溜脈不止小腸任脈兩經也。】
【`張志聰`曰：此中傷小腸之脈而為盲也。溜脈者，脈之支別，浮見于皮膚之間者也。經曰：中於陽則溜于經，諸陽之會皆在於面，謂邪中於面頰皮膚之陽，從支絡而溜入于經，故曰溜脈也。手太陽之脈，其支者至目內眥，故中手太陽之支別而為盲也。曰不幸者，言刺浮淺之溜脈，而猶有不幸之盲也。夫刺避五臟者，必以布憿著之，乃從單布上刺，如刺深而誤逆其臟氣者死，刺脈而中大絡，血出不止者死。今刺浮淺之脈，而猶有不幸之誤，以戒用鍼者之慎毋太過也。即有宜於深者，其要害之處，所當避忌，勿妄忽也。】

刺頭中腦戶，入腦，立死。
【`王冰`曰：腦戶，穴名也，在枕骨上，通於腦中。然腦為髓之海，真氣之所聚，鍼入腦則真氣泄，故立死。】
【`張志聰`曰：此言頭頸骨空之間，而更不宜深刺也。腦戶，督脈穴名。督脈從腦戶而上，至於百會、顖會，乃頭骨兩分，內通於腦。若刺深而誤中於腦者，立死。】

刺舌下中脈太過，血出不止為瘖。
【`王冰`曰：舌下脈，脾之脈也。脾脈者，俠咽連舌本，散舌下。血出不止，則脾氣不能營運于舌，故瘖不能言語。】
【`馬蒔`曰：此言刺苦下而失之太過者為瘖也。舌下者，廉泉穴也，屬任脈經。任脈為陰脈之海，今刺廉泉而中其脈氣，至於太過，則必血出不止而為瘖矣。蓋人之音聲，必發於會厭，以會厭為音聲之戶。《靈樞》[憂恚無言]篇云：會厭之脈，上絡任脈，取之天突，其厭乃發。今中脈太過，則廉泉與天突相通，天突與會厭相通，宜其為瘖疾也。】
【`馬蒔`曰：此言刺足下布絡，而誤中其脈者，當為腫也。布絡者，凡足之六經，皆有絡脈也。誤中其脈，而血又不出，則必邪不得散而為腫矣。王註為然谷之中，則鑿之甚也。】
【`張志聰`曰：此論瀉衝脈血不出而為腫也。衝脈者，經血之海，邪入於經，則血有餘而當瀉，血不出則氣亦不行，故為腫矣。】

刺郄中大脈，令人仆，脫色。
【`王冰`曰：郄中，即委中也。郄中大脈者，足太陽經脈也。足太陽之脈，起於目內眥，合手太陽。手太陽脈，自目內眥，斜絡于顴。足太陽脈，上頭下項，又循於足，故刺之過禁，則令人仆倒，而面色如脫去也。】
【`張志聰`曰：此刺膀胱之脈，太過而為仆也。郄，浮郄也。足太陽之脈，循於腰者，下貫臀至承扶、浮郄、委陽，入膕中之委中。所謂浮郄者，其脈浮於分肉之隙間，所當淺刺者也。若刺之太過而中大脈，則傷太陽之氣矣。太陽為諸陽主氣，陽氣暴厥則為仆，氣傷則脫色也。經云，精明五色者，氣之華也。】

刺氣街中脈，血不出為腫鼠僕。
【`王冰`曰：氣街之中，膽胃脈也。膽之脈，循脅里出氣街，胃之脈，俠齊入氣街中；其支別者，起胃下口循腹裏至氣街中而合。今刺之而血不出，則血脈氣并聚於中，故內結為腫，如伏鼠之形。氣街在腹下俠齊兩旁相去四寸，鼠僕上一寸，動脈應手也。】
【`馬蒔`曰：此言刺氣街而誤中其脈者，當為腫也。氣街者，一名氣衝，係足陽明胃經穴，在臍下橫骨端鼠鼷上一寸。刺氣衝者，誤中其脈，而血又不出，則血氣并聚於中，故內結為腫，在鼠鼷之中也。】
【`張志聰`曰：氣街者，謂脛氣之街。經云：氣在脛者，止之於氣街與承山踝上以下。氣街即足陽明之氣衝穴，在鼠鼷上一寸。承山，足太陽穴，在腨下分肉間。鼠僕，謂腫於鼠鼷、僕參之間也。鼠鼷在橫骨盡處，僕參在承山以下踝骨之間。蓋氣街與承山之踝上以下相交，故直及於踝以下之僕參也。此言刺在上而證見於下，經氣上下之相通也。】

刺脊間中髓，為傴。
【`王冰`曰：傴，謂傴僂，身踡屈也。脊間，脊骨節間也。】
【`馬蒔`曰：此言刺脊中，而誤中其脊髓者為傴也。脊間者，督脈經脊中穴，一名神宗，一名脊俞，在十一椎下，鍼五分，得氣即瀉，禁灸，灸之亦令人腰傴僂。一說：凡一切刺脊間而中其髓，則精氣泄，皆成傴僂，不止脊中一穴而已。】

刺乳上，中乳房，為腫，根蝕。
【`王冰`曰：乳之上下，皆足陽明之脈也。乳房之中，乳液滲泄，胸中氣血皆外湊之，然刺中乳房，則氣更交湊，故為大腫。中有膿根，內蝕肌膚，化為膿水而久不愈。】
【`張志聰`曰：根蝕，言乳根有如蟲食之痛癢也。】

刺缺盆中，內陷，氣泄，令人喘欬逆。
【`王冰`曰：五臟者，肺為之蓋，缺盆為之道。肺藏氣而主息，又在氣為欬，刺缺盆中內陷，則肺氣外泄，故令人喘欬逆也。】
【`張志聰`曰：缺盆在喉旁兩橫骨陷中，若缺盆然，故以為名。缺盆之中央，任脈也。任脈側之動脈，足陽明也，名曰人迎。人迎之旁，手陽明也，名曰扶突。刺缺盆中者，刺手陽明太陽脈也。手陽明之脈，下入缺盆，絡肺，下屬大腸。內陷氣泄者，脈內陷而氣反泄於內也。《鍼經》曰：人之所以生成者，血脈也。故為之治，鍼必大其身而圓其末，令可以按脈勿陷，以致其氣。蓋刺之要，氣至而有效，故脈內陷而氣反下泄，則為欬喘之逆證矣。經云：氣上衝胷，喘不能久立，病在大腸，蓋大腸為肺之腑也。】

刺手魚腹內陷，為腫。
【`王冰`曰：手魚腹內，肺脈所流，故刺之內陷，則為腫也。】
【`張志聰`曰：魚腹在手大指下，如魚腹之圓壯，手太陰之魚際穴也。肺主氣而與大腸為表裏，脈內陷則血不得散，氣不得出，故為腫。以上論手足頭項胷背，皆有要害之處。】

無刺大醉，令人氣亂。無刺大怒，令人氣逆。無刺大勞人，無刺新飽人，無刺大饑人，無刺大渴人，無刺大驚人。
【`王冰`曰：大勞，經氣越也。大驚，神蕩越而氣不治也。】
【`馬蒔`曰：此歷舉刺禁之大義也。大醉者，脈數過度，刺之則脈氣愈亂。大怒者氣逆，刺之則令人氣愈逆。大勞者氣乏，刺之則氣愈耗。新飽者氣滿，刺之則氣不行。大饑者氣虛，刺之則氣愈散。大渴者血乾，刺之則血愈涸。大驚者氣亂，刺之則氣愈越。】
【`張志聰`曰：此論要害之外，而又有禁刺之人也。飲酒大醉，衛氣先充絡脈，先行皮膚，刺之則令人氣亂矣。怒則氣上，刺之則逆其氣矣。大勞則陽氣外張，刺之則泄其氣矣。飲食未進，則絡脈調勻，新飽者穀氣盛滿，營衛未舒也。穀入於胃，脈道乃行，饑則脈道虛濇矣。水入於經，而血乃成，渴則血液燥竭矣。驚則氣亂，必定其氣而後可刺之。夫鍼刺之道，通其經脈，調其氣血，是以神氣不定，血氣不調者，皆當避忌者也。】

刺陰股中大脈，血出不止，死。
【`王冰`曰：陰股之中，脾之脈也。脾者，中央土，孤臟以灌四旁。今血出不止，脾氣將竭，故死。】
【`張志聰`曰：陰股，足少陰經脈所循之處。大脈，大絡也。夫血氣始於先天足少陰腎，生於後天足陽明胃。刺中大脈，血出不止，則血氣皆脫矣。是以刺跗上與陰股，誤中大絡而血不止者俱死，謂其生始之原絕也。愚按先輩註疏，皆謂陰股為脾脈，按《傷寒論》[平脈]篇曰：少陰脈不至，腎氣微少，精血奔，氣促迫，上入胷膈，宗氣反聚，血結心下，陽氣退下，熱歸陰股，與陰相動，令身不仁，此為尸厥。蓋謂少陰之虛氣奔逆於上，上之陽熱，乘虛而下歸於陰，與陰相搏，以致少陰之生氣不出而為尸厥也。再按足少陰之脈，出於然谷上股內後廉，在足三陰之後，循足內之魚腹股上，故曰陰股。盧良侯曰：上節首言刺跗上中大脈，血出不止，死，中以無刺大醉節間之，而此節復首提曰，刺陰股中大脈，血出不止，死。節文先後序次，皆有意存，俱當著眼。】

刺客主人，內陷中脈，為內漏，為聾。
【`馬蒔`曰：此言刺客主人而內陷中脈者，為內漏為耳聾也。客主人者，一名上關，足少陽膽經之穴，在耳上廉起骨，開口有空，手足少陽足陽明三脈之會。內陷者，刺太深也。刺太深以中其脈，則交脈破決，故為耳內之漏，及氣不營而為聾也。】
【`張志聰`曰：內陷中脈，謂客主人內之脈也。蓋手足少陽之脈，盤錯於耳前目側浮淺之內，而又有陷中之深脈也。足少陽之脈，有從耳後入耳中者。手少陽之脈，亦有從耳後入耳中，出走耳前，過客主人，病則耳聾渾渾焞焞。此言刺客主人太過，則誤中內陷交過之脈，而為耳內漏而聾也。`盧良侯`曰：浮淺者為絡脈，深者為經脈，而經脈之內，又有深隧之大經，所取之脈，而內有交過之陷脈。是以刺跗上陰股太過，則中大經；刺客主人太過，則中交過之脈。當知經脈內又有經脈之交錯也。】

刺膝髕，出液為跛。 【 跛，波上聲。】
【`王冰`曰：膝為筋府，筋會於中，液出筋乾，故跛。】
【`馬蒔`曰：此言刺膝髕而出液者，當為跛也。犢鼻在膝髕之下，則犢鼻兩旁之上為膝髕也。刺之者出液，則液出筋乾，當為跛也。】
【`張志聰`曰：髕，膝蓋骨也。膝乃筋之會，液者所以灌筋濡空竅者也，液脫則筋無以濡養，屈伸不利而為跛矣。】

刺臂太陰脈，出血多，立死。
【`王冰`曰：臂太陰者，肺脈也。肺者主行榮衛陰陽，治節由之，血出多則榮衛絕，故立死也。】
【`馬蒔`曰：此言刺肺脈而出血過多者，當立死也。臂太陰，即手太陰肺經之脈，按《靈樞》[寒熱病]篇亦有臂太陰，以其脈行於臂，故既曰手，又曰臂也。】
【`張志聰`曰：肺者主行榮衛陰陽，出血過多則榮衛不續，所以一息不運，則穹壤判矣。】

刺足少陰脈，重虛出血，為舌難以言。 【 重，平聲。】
【`馬蒔`曰：此言刺腎經而使之重虛出血者，當為瘖也。足少陰腎經之脈，循喉嚨，俠舌本，故腎既虛而刺之出血，則為重虛，其舌必難以言也。】

刺膺中陷中肺，為喘逆仰息。 【 首中，平聲，下去聲。】
【`馬蒔`曰：此言刺膺中而誤中其肺者，當為喘逆仰息也。刺膺中，誤中肺經雲門、中府，則肺氣上泄，故為病喘急而逆，仰首而息也。】
【`張志聰`曰：胷前之兩旁，謂之膺，足陽明之俞在膺中，肺經之脈，亦循膺中之雲門、中府而出。若刺膺中之脈，陷而入深，誤中肺脈，則令人喘逆仰息，蓋因無故而傷之也。】
【`盧良侯`曰：此與客主人內陷中脈同義，蓋謂經脈所循，有淺深而同道者也。】

刺肘中內陷，氣歸之，為不屈伸。 【 中，平聲。】
【`王冰`曰：肘中，謂肘屈折之中，天澤穴也。刺中陷脈，惡氣歸之，氣固關節，故不屈伸也。】
【`張志聰`曰：內陷者，不能瀉出其邪，而致氣歸於內也。氣不得出，則血不得散，故不能屈伸也。按《靈樞經》云：肺心有邪，其氣留於兩時；肝有邪，其氣留於兩腋；脾有邪，其氣留於兩髀；腎有邪，其氣留於兩膕。凡此八虛者，皆機關之室，真氣之所過，血脈之所遊，邪氣惡血，故不可留住，留住則傷絡脈，骨節機關不得屈伸而病攣也。】
【`楊君立`曰：絡脈者，所以濡筋骨，利關節者也。】

刺陰股下三寸，內陷，令人遺溺。
【`王冰`曰：股下三寸，腎之絡也。冲脈與少陰之絡，皆起於腎下，出於氣街，並循於陰股，其上行者，出胞中，故刺陷脈則令人遺溺也。】
【`馬蒔`曰：此言刺肝穴而誤使內陷者，當遺溺也，陰股下三吋，腎經無穴，肝經有陰包穴，治遺溺，在膝上四寸，則正當股下三寸之處。又按脾經有箕門穴，亦治遺溺，其穴在魚腹上越筋間，陰股內動脈應手，則當在肝脾兩經，然又以肝經為長也。刺之而內陷其脈，則溺反不止矣。】
【`張志聰`曰：陰股下三寸，足少陰之絡也。夫刺之要，氣至而有效。內陷者，氣不至而反陷於內也。腎開竅於二陰，故令人遺溺。】

刺腋下脅間內陷，令人欬。 【 掖、腋同。】
【`王冰`曰：掖下，肺脈也。肺之脈，從肺系橫出腋下。真心臟脈直行者，從心系卻上腋下。刺陷脈，則心肺俱動，故欬也。】
【`馬蒔`曰：此言刺肺脈而誤使內陷者，當為欬也。腋下當為天府穴，在腋下三寸，肺脈也。肺脈從肺系橫出腋下，今刺之而內陷其脈，則當為欬也。】

刺少腹中膀胱，溺出，令人少腹滿。
【`王冰`曰：胞氣外泄，穀氣歸之，故少腹滿也。少腹，謂臍下也。】
【`馬蒔`曰：此言刺少腹而誤中膀胱，則溺出而少腹滿也。胞氣外泄，膀胱虛脹，故溺出而少腹痛也。】

刺腨腸內陷，為腫。
【`馬蒔`曰：此言刺腨腸而誤使內陷者，當為腫也。腨腸者，足魚腹中承筋穴，俗云腿肚，系足太陽膀胱經。內陷則氣泄，故為腫。銅人明堂俱禁鍼。張介賓曰：肉厚氣深，不易行散，氣反內陷，故為腫也。】

刺匡上陷骨中脈，為漏為盲。 【 匡，眶同。】
【`王冰`曰：匡，目眶。骨中，目匡骨中也。匡骨中脈，目之系，肝之脈也。刺內陷則眼系絕，故為目漏目盲。】
【`張志聰`曰：陷骨中脈，匡骨上之陷脈也。經曰，裹擷筋骨氣血之精，而與脈並為系，刺脈而傷其目系，則淚流不上而為漏，視無所見而為盲。】

刺關節中，液出，不得屈伸。 【 中，平聲。】
【`王冰`曰：諸筋皆屬於節，津液滲潤之，液出則筋膜乾，故不得屈伸也。】
【`張志聰`曰：關節者，骨節交會之機關處也。液者，淖澤注於骨，骨屬屈伸，故液脫者，骨肉屈伸不利。按以上要害之處，有誤中而立死者，有刺之而計日死者，有為跛、為傴、為瘖、為盲之痼疾者。行鍼之時，如臨淵履冰，慎勿輕忽也。】

# 刺志
★ 素問·刺志論篇第五十三
【`馬蒔`曰：志者，記也。篇內言虛實之要，及瀉實補虛之法，當記之不忘，故名篇。】
【`張志聰`曰：夫志意者，所以御精神，收魂魄，適寒溫，和喜怒者也。是以營衛調，志意和，則筋骨強健，腠理緻密，精神專直，身不受邪。如形氣穀氣之相反，血脈虛實之變常，皆緣志意不和，以致邪氣從之，故名之曰刺志論。`盧良侯`曰：此篇帝問虛實之要，而伯所答者，皆為邪病所傷，蓋邪實則正虛矣。然取邪氣之淺深，在用志之專一，故曰刺志論。】

黃帝問曰：願聞虛實之要。
岐伯對曰：氣實形實，氣虛形虛，此其常也，反此者病。穀盛氣盛，穀虛氣虛，此其常也，反此者病。脈實血實，脈虛血虛，此其常也，反此者病。
【`王冰`曰：[陰陽應象]大論曰：形歸氣，由是故虛實同焉。反，謂不相合應，失常平之候也。形氣相反，故病生。氣謂脈氣，形謂身形也。《靈樞經》曰：榮氣之道，內穀為實，穀入於胃，氣傳與肺，精專者上行經隧，由是故穀氣虛實，占必同焉。候不相應，則為病也。脈者血之腑，故虛實同焉。反不相應，則為病也。】
【`馬蒔`曰：此言虛實之要，凡氣與形，穀與氣，脈與血，相稱者為常，而相反者為病也。氣者，人身之氣也。形者，人之形體也。氣實則形實，氣虛則形虛，此其相稱者為常，而相反則為病矣。然此氣之虛實，必於脈而驗之，但不可即謂氣為脈也，觀下文有血脈對舉者可知。穀盛穀虛者，用穀有多少，而穀氣斯有盛虛也。故穀多則氣盛，穀虛則氣虛，此其相稱者為常，而相反則為病矣。此曰氣者，即上文之所謂氣也。[脈要精微]論謂：脈者血之腑。言血之多少，必聚於經脈之中，故脈實則血實，脈虛則血虛，此其相稱者為常，而相反則為病矣。】
【`張志聰`曰：形歸氣，氣生形，形氣之宜相應也。反此者，謂氣盛身寒，氣虛身熱，皆為寒暑之所病。人受氣於穀，穀入於胃，以傳於肺，五臟六腑，皆以受氣，清者為營，濁者為衛，是以穀之多少，與氣之盛虛，宜相應也。反此者，謂穀入多而氣少，穀不入而氣多，亦為邪氣之所致。脈者血之腑，故虛實之宜相應也。反此者，或因飲中熱，或風氣留於脈中，亦因病之所致也。】

帝曰：如何而反？
岐伯曰：氣盛身寒，此謂反也。氣虛身熱，此謂反也。穀入多而氣少，此謂反也。穀不入而氣多，此謂反也。脈盛血少，此謂反也。脈少血多，此謂反也。
【`王冰`曰：氣虛為陽，氣不足，陽氣不足，當身寒，反身熱者，脈當氣盛，脈不盛而身熱，證不相符，故謂反也。胃之所出者穀氣，而布於經脈也。穀入於胃，脈道乃散，今穀入多而氣少者，是胃氣不散，故謂反也。若穀不入而氣多，乃胃氣外散，肺并之也。脈盛血少，脈少血多，皆謂反者，由經脈行氣，絡脈受血，經氣入絡，絡受經氣，候不相合，故皆反常也。】
【`馬蒔`曰：此承上文而言相反為病者之有三也。氣盛者身宜溫，而今反寒；氣虛者身宜清，而今反熱；穀多者氣宜多，而今反少；殺少者氣宜少，而今反多，脈盛者血宜多，而今反少；脈小者血宜少，而今反多。此皆謂之相反也。氣盛身寒，此謂反也。八字，乃舊本脫簡，愚僭入之。】
【`張志聰`曰：盛者，實也。少者，虛也。脈盛者，脈大也。脈少者，脈小也。】

氣盛身寒，得之傷寒。氣虛身熱，得之傷暑。穀入多而氣少者，得之有所脫血，濕居下也。穀入少而氣多者，邪在胃及與肺也。脈小血多者，飲中熱也。脈大血少者、脈有風氣，水漿不入，此之謂也。
【`王冰`曰：寒傷形，故氣盛身寒。熱傷氣，故氣虛身熱。脫血則血虛，血虛則氣盛內鬱，化成津液，流入下焦，故云濕居下也。胃氣不足，肺氣下流於胃中，故邪在胃，然肺氣入胃，則肺氣不自守，氣不自守則邪氣從之，故云邪在胃與肺也。飲，謂留飲也。飲留脾冑之中，則脾氣溢。氣溢則發熱中，若風氣盛滿，則水漿不入於脈。】
【`馬蒔`曰：此承上文而究以其所為相反者，由於邪氣之所致也。氣本盛矣，而身反寒，蓋得之傷寒，惟寒傷形，故傷寒則身寒也。氣本虛矣，而身反熱，蓋得之傷暑，惟熱傷氣，故傷暑則身熱也。穀入多者，而氣則反少，以其有所脫血，血去過多則氣少也。又濕居下部，濕勝則經脈壅滯而氣亦衰也。穀入少者而氣則反多，以其邪在於胃，胃本多氣多血，而邪氣壅塞，斯氣益多也。　又邪在於肺，而肺氣喘滿，斯氣益多也。此所謂邪，凡風寒暑濕燥火皆是他。脈體本小，而血則反多，以其當熱飲之時，而為熱中，故血似滿溢而為多也。脈體本大，而血則反少，以其外感於風氣，而脈之所以為大，水漿不入，而血之所以為少，此皆反者為病之謂也。然則氣盛身寒者，盛為偽實而寒為真虛。氣虛身熱者，虛為真虛而熱為偽實。穀多氣少者，多為偽實而少為真虛。穀少氣多者，　少為真虛而多為偽實。脈小血多者，小為真虛而多為偽實。脈大血少者，大為偽實而少為真虛也。其為虛實之要者如此。】
【`張志聰`曰：此申明形氣虛實之相反者，為邪氣之所傷也。氣盛身熱者，邪氣實也。氣虛身寒者，形氣虛也。寒傷形，故氣盛身寒。暑傷氣，故氣虛身熱。夫腎為生氣之原，胃為血氣之海，穀入多而氣反少者，得之有所脫血，濕居下也。蓋脫血者，陰氣下泄，濕居下則下焦受傷，以致生原虧損而氣少，病不在上，故穀入多也。夫上焦主納，中焦主化，邪在肺胃則不能納化水穀，而穀入少矣。穀入少而反氣多者，生氣之原不傷也。此言氣之發於下焦也。經云，水入於經，而血乃成。又曰，中焦之汁，奉心化赤而為血。熱者，心火之氣也，飲中熱，則飲皆化赤而為血，故血多。脈中之氣不盛，故脈小也。風氣乘於脈中，故脈大。水漿不入，則血無所資生，故血少也。此言血之生於中焦也。`盧良侯`曰：經云，淺深在志，遠近若一。又曰，始淺刺，以去陽分之邪，再深刺之，以去陰分之邪。`張兆璜`曰：邪氣去則正氣自復，瀉實之中而有補虛在焉。】

夫實者，氣入也；虛者，氣出也。氣實者，熱也；氣虛者，寒也。入實者，右手開鍼空也；入虛者，左手閉鍼空也。
【`王冰`曰：入為陽，出為陰，陰生於內，故出，陽生於外，故入。陽盛而陰內拒，故熱，陰盛而陽外微，故寒。入實入虛者，言用鍼之補瀉也。右手持鍼，左手掐穴如實者，右手開鍼空以瀉之。虛者左手閉鍼，空以補之也。】
【`馬蒔`曰：此言瀉實補虛之有法也。夫所謂實者，邪氣之入而實也，非真實也。所謂虛者，正氣之出而虛也，乃真虛也。邪實者，其體必熱，氣虛者，其體必寒，寒熱之間，虛實括矣。故雖有氣盛身寒，其寒為邪，然終必熱也。大凡用鍼之法，右手持鍼，左手掐穴，方其入鍼瀉實之時，則左手掐穴，開鍼空以瀉之，及其去鍼補虛之時，則左手閉穴，開鍼空以補之。先治偽實而後補真虛，此要法也。然則今之用藥者，亦惟瀉實補虛如鍼法耳，孰謂理之不可類推哉？】
【`張志聰`曰：夫虛者，須其實氣入則實矣；實者，須其虛氣出則虛矣，此言氣之開闔也。虛者補之，鍼下熱則實矣；實者瀉之，鍼下寒則虛矣，此言陰陽之氣至也。開鍼空則氣出，閉鍼空則氣入，所謂補瀉之時，與氣開闔之相合也。】
【`張兆璜`曰：開闔者，三陽之氣發於下焦。營衛者，中焦水穀之所生也。用鍼取氣在於營衛，而此篇獨論氣出下焦，血出中焦，候下焦所生之氣，出入開闔以行補瀉之法，又一法也。然三陽之氣，發原於腎臟水腑，腎主藏志，故曰刺志論。】

# 鍼解
★ 素問·鍼解篇第五十四
【`馬蒔`曰：按《靈樞》有[九鍼十二原]篇，而[小鍼解]篇，正所以解[九鍼十二原]篇之鍼法，此篇與[小鍼解]篇大同小異，故亦謂之鍼解篇。愚故以[小鍼解]篇之詞參入而釋之。】

黃帝問曰：願聞九鍼之解，虛實之道。
岐伯對曰：刺虛則實之者，鍼下熱也，氣實乃熱也。滿而泄之者，鍼下寒也，氣虛乃寒也。菀陳則除之者，出惡血也。邪盛則虛之者，出鍼勿按。徐而疾則實者，徐出鍼而疾按之。疾而徐則虛者，疾出鍼而徐按之。言實與虛者，寒溫氣多少也。若有若無者，疾不可知也。察後與先者，知病先後也。為虛與實者，工勿失其法。若得若失者，離其法也。虛實之要，九鍼最妙者，為其各有所宜也。補瀉之時者，與氣開闔相合也。九鍼之名各不同形者，鍼窮其所當補瀉也。刺實須其虛者，留鍼，陰氣隆至，乃去鍼也。刺虛須其實者，陽氣隆至，鍼下熱乃去鍼也。經氣已至，慎守勿失者，勿變更也。深淺在志者，知病之內外也。近遠如一者，淺深其候等也。如臨深淵者，不敢墮也。手如握虎者，欲其壯也。神無營於眾物者，靜志觀病人，無左右視也。義無邪下者，欲端以正也。必正其神者，欲瞻病人目制其神，令氣易行也。 【 菀，音鬱。為其各有之為，去聲。】
【`王冰`曰：邪者不正之目，非本經氣，是則謂邪，非言鬼毒精邪之所勝也。出鍼勿按，穴俞且開，故得經虛邪氣發泄也。疾按，謂鍼出穴已，速疾按之，則真氣不泄，經脈氣全，故徐而疾乃實也。徐按，謂鍼出穴已，徐緩按之，則邪氣得泄，精氣復固，故疾而徐乃虛也。寒溫，謂經脈陰陽之氣也。若無若有者，言其冥昧不可即而知也。夫不可即知，故若無；慧然神悟，故若有也。為虛與實者，經氣已至，慎守勿失也。若得若失者，妄為補瀉，離亂大經，誤補實者，轉令若得，誤瀉虛者，轉令若失也。《鍼經》曰：無實實，無虛虛。此其誡也。九鍼最妙者，熱在頭身宜饞鍼，肉分氣滿宜員鍼，脈氣虛少宜鍉鍼，瀉熱出血發泄固病宜鋒鍼，破脹腫出膿血宜䤵鍼，調陰陽去暴痺宜員利鍼，治經絡中痛痺宜毫鍼，痺深居骨解腰脊節腠之間者宜長鍼，虛風舍於骨解皮膚之間宜大鍼，此之謂各有所宜也。氣當時刻謂之開，已過末至謂之闔。時刻者然，水下一刻人氣在太陽，水下二刻人氣在少陽，水下三刻人氣在陽明，水下四刻人氣在陰分，水下不已，氣行不已，如是則當刻者謂之開，過刻及未至者謂之闔也。謹候其氣之所在而刺之，是謂逢時，此所謂補瀉之時也。各不同形，謂長短鋒穎不等。窮其補瀉，謂各隨其療而用之也。陰氣隆至乃去鍼，陽氣隆至鍼下熱乃去鍼者，言要以氣至而有效也。變更，謂變更其法也。言得氣至必宜謹守，無變其法以招損也。志一為意，志、意皆行鍼之用也。近遠如一，言氣雖近遠不同，然其測候，皆以氣至而有效也。神無營於眾物者，目絕妄視，心專一務，則用之必中，無惑誤也。必正其神者，檢彼精神，令無散越，則氣為神使，中外易調也。】
【`馬蒔`曰：此詳解鍼法之義也。《鍼經》有所謂刺虛則實之也，言氣口虛而當補之也。補之者，即下文刺虛須其實，候其陽氣隆至，鍼下既熱，乃去鍼也，蓋氣實乃熱，此補法也。其滿而泄之者，言氣口盛而當瀉之也。瀉之者，即下文刺實須其虛，候其陰氣隆至，鍼下已寒凉，乃去鍼也，蓋氣虛乃寒也。菀陳則除之者，言絡脈之中，血積而久者，去其血脈以出惡血也。邪盛則虛之者，言諸經邪氣之盛者，皆瀉其邪，出鍼之時，勿按其穴，令邪氣之發泄也。此上皆瀉法也。其徐而疾則實者，言得經氣已久，乃徐出之，然鍼既出穴，則速按之，故人之正氣不泄而實矣，此補法也。其疾而徐則虛者，言鍼既入穴，已至於經脈，即疾出之，然鍼既出穴，則徐按之，而人之邪氣泄之而虛矣，此瀉法也。言實與虛者，鍼下寒而氣少者為虛，邪氣已去也。鍼下熱而氣多者為實，正氣已復也。若無若有者，其寒溫多少，至疾而速，正恍惚於有無之間，真不可易知也。察後與先者，言知病之虛實先後，然後施以補瀉之法也。為虛與實者，言醫工實則虛之，虛則實之，有失補瀉之法也。若得若失者，言醫工自離其法，誤施補瀉，若有所得，其實若有所失也。夫虛實之要，九鍼最妙，為其各有所宜也。補瀉之時者，言各經脈氣之行，自手太陽以至厥陰者，晝夜共行五十度，其鍼入之後，若當其氣來謂之開，可以迎而瀉之，氣過謂之闔，可以隨而補之，鍼與氣開闔相合也。九鍼之名，各不同形者，言九鍼之異，則當窮其以何鍼為補，以何鍼為瀉也。刺實須其虛者，留鍼候其陰氣隆至，鍼下寒，乃去其鍼也。刺虛須其實者，候其陽氣隆至，鍼下熱，乃去其鍼也。經氣已至，慎守勿失者，言得各經之氣已至，則當謹慎守之，無得更用他法治之也。深淺在志者，言病深則鍼深，病淺則鍼淺，分病之在內在外也。近遠如一者，言或深或淺，氣之近遠不同，然其所候者，唯以氣至為期，其候則如一不二也。如臨深淵者，言候氣已畢，補瀉之法不敢少懈墮也。手如握虎者，言持鍼堅定，欲其壯勇也。神無營於眾物者，醫工之神也。靜志觀病人，無左右視之，以或紛馳己之神也。義無斜下者，言正指直鍼，欲端以正而無使偏斜也。必正其神者，病人之神也。欲瞻病人之目，制其神氣，使之專一，令其氣易行也。】
【`張志聰`曰：按《鍼經》首篇，論九鍼虛實之法，而小鍼解有未盡之義，故帝復有此問焉。然此篇與小鍼解不同。小鍼解曰：徐而疾則實者，言徐內而疾出也。疾而徐則虛者，言疾內而徐出也。蓋以鍼之出入，分疾徐也。本篇之所謂疾徐者，論出鍼之疾徐，按痏之疾徐也。故名之曰鍼解者，解小鍼解之末盡也。夫刺之微在遲速疾徐，而兩經各盡其妙，所謂迎之隨之，以意和之，鍼道始備。所謂若無若有者，言氣之虛實，若有若無，當靜守其氣疾則不可知也。夫病有標本，先病為本，後病為標。治有取標而得者，有取本而得者，故當知病之先後，察其應後者後取之，應先者先取之。虛則實之，實則虛之，補瀉之法，當守勿失。若有得若有失者，是失其法也。九鍼之用，如[九鍼十二原]篇之各有所宜也。氣來謂之開，氣去謂之闔，補瀉之時，與氣開闔相合。故曰，刺實者，刺其來也；刺虛者，刺其去也。九鍼之名有鑱圓鍉利之殊分，九鍼之形有大小長短之不等，各盡其所當補瀉之用而制之也。留鍼所以候氣也，陰氣隆至，鍼下寒也，陽氣已退，實者虛矣。陽氣隆至，鍼下熱也，元氣已復，虛者實矣。俱當候其氣至而後乃可去鍼，鍼已得氣，慎守而勿失，勿使其氣有變更也。志者，心之所之也。病在外者宜刺淺，病在內者宜刺深，當屬意痛者，知所取之處也。刺之或淺或深，雖有遠近不同，然俱以得氣為期，故其候相等無二也。行鍼之際，當謹慎之至。如臨深淵然，惟恐墮也。持鍼如握虎，欲其堅定而不法也。尤貴守神定志，以觀病人，以候其氣，無左右視，以惑亂其神志焉。按小鍼解云：上守神者，守人之血氣有餘不足，可補瀉也。此篇先論守己之神，以合彼之神，所謂神乎神，耳不聞，昭然獨明，若風吹雲。按以上諸節之上句，與[九鍼](九鍼十二原)篇相同，下句則與小鍼解各別，蓋復解九鍼虛實之道，以補未盡之義。】

所謂三里者，下膝三寸也。所謂跗上者，舉膝分易見也。巨虛者，蹻足胻獨陷者。下廉者，陷下者也。 【 易，去聲。】
【`王冰`曰：三里，穴名，正在膝下三寸，胻外兩筋肉分間，極重按之，則足跗上動脈止矣，故曰舉膝分易見。下廉穴，在胻外兩筋間，獨陷下者，則其處也。】
【`馬蒔`曰：此言取穴之法也。三里，足陽明胃經穴。跗上者，即足陽明胃經衝陽穴，舉膝，下三里而重按之，則衝陽動脈止矣。故曰，舉其膝分則易見也。巨虛有巨虛上廉，又名上巨虛，在三里下三寸；有巨虛下廉，又名下巨虛，在上廉下三寸。蹻，足胻獨陷者，取之蹻者舉也。蓋大骨之分有陷者，直路可以取此二穴也。故曰下廉者，陷下者也，言下廉則上廉可推矣。】
【`張志聰`曰：自三里循上廉下廉，而至跗上衝陽之動脈，皆屬足陽明胃經，獨舉此胃經而言者，言鍼之候氣，候陽明所出之榮衛也。故《鍼經》曰：用鍼之類，在於調氣，氣積於胃，以通榮衛。又曰：胃者水穀氣血之海也。海之所行雲氣者，天下也。胃之所出氣血者，經隧也。經隧者，五臟六腑之大絡也。迎而奪之而已矣。如迎奪太過，則反傷其性命。是取氣在陽明，而絕命亦在陽明矣，故特舉此以令民之勿犯也。】
【`盧良侯`曰：先定足經而上合於手也。】

帝曰：余聞九鍼上應天地四時陰陽，願聞其方，令可傳於後世以為常也。
岐伯曰：夫一天、二地、三人、四時、五音、六律、七星、八風、九野，身形亦應之，鍼各有所宜，故曰九鍼。人皮應天，人肉應地，人脈應人，人筋應時，人聲應音，人陰陽合氣應律，人齒面目應星，人出入氣應風，人九竅三百六十五絡應野。故一鍼皮，二鍼肉，三鍼脈，四鍼筋，五鍼骨，六鍼調陰陽，七鍼益精，八鍼除風，九鍼通九竅，除三百六十五節氣，此之謂各有所主也。人心意應八風，人氣應天，人髮齒耳目五聲應五音六律，人陰陽脈血氣應地，人肝目應之九。
【`王冰`曰：筋應時者，堅固真定，時之象也。聲應音者，備五音也。陰陽合氣應律者，交會氣通，相生無替，則律之象也。人面應七星者，所謂面有七孔應之也。九竅三百六十五絡應野者，身形之外，野之象也。一鑱鍼，二圓鍼，三鍉鍼，四鋒鍼，五䤵鍼，六圓利鍼，七毫鍼，八長鍼，九大鍼也。心意應八風者，動靜不形，風之象也。氣應天者，運行不息，天之象也。髮齒生長，耳目清通，五聲應同，故應五音及六律也。人陰陽有交會，生成脈血氣，有虛盈盛衰，故應地也。肝氣通目，木生數三。三而三之，則應之九也。】
【`馬蒔`曰：此詳人與天地相參，無非因九鍼之義而擴推之也。夫天為一、為陽、為奇也。地為二、為陰、為偶也。人為三，參天地而為三也。時有四，音有五，律有六，星有七，風有八，野有九，故象之而有九鍼者此也。不惟是也，人之皮應天，天復萬物，而皮為身之庇也。人之肉應地，地以厚德載物，而肉則柔厚安靜者象之也。人之脈應人，人有盛衰變易，而脈則虛實不常者象之也。人之筋應時，時候各有所司，而筋各有所分束者象之也。人之陰陽合氣應六律，律有損益相生，而氣則陰陽象之也。人有出入之氣應風，風有往來，而氣則象之也。人有九竅者，陽竅七，在面部；陰竅二，前陰後陰也，在下部。其九竅為統，而三百六十五絡為之相攝者應野。蓋野有九，而野之中，萬物紛雜，其象相類也。故用九鍼以刺之者，亦所以合此九數耳。其一鍼皮，其二鍼肉，其三鍼脈，其四鍼筋，其五鍼骨，其六鍼之以調陰陽，其七鍼之以益精，其八鍼之以除風，其九鍼之以通九竅，除三百六十五節之邪氣，此之謂各有所主也。不惟是也，人之心意應八風，八風不常，而心意之變化如之。人氣應天，天道不息，而人氣出入如之。人髮齒耳目，共為六則應六律。人五聲則應五音。人之陰陽十二經及脈血應地，蓋地承載萬物，而人身無乎不備，與之同象也。人肝目亦應之九，蓋木生於三，三而三之則為九矣。】
【`張志聰`曰：夫九鍼之應，已詳悉於《鍼經》，此篇與《鍼經》之多有不同，後之學者，當合而參之，鍼道始備，斯為常法矣。夫一者天也，天者陽也，五臟之應天者肺，肺者五臟六腑之蓋也，皮者肺之合也，人之陽也，故人皮以應天。二者地也，人之所以應上者脾也，脾合肉，故人肉應地。三者人也，人之所以成生者血脈也，故人脈應人。按此三者，與鍼經之理論相同，蓋天地人三者不易之道也。四時之氣，皆歸始春，筋乃春陽甲木所生，故人筋應時。人之發聲以備五音，故應音。合氣者，六臟六腑陰陽相合而為六，以六氣之相合而應六律也。七者，星也，人面有七竅以應七星。《靈樞經》曰：天有列星，人有牙齒。是也。人氣之行於周身，猶風之徧於六合，故應風。[陰陽應象]論曰：地有九野，人有九竅。九野者，九州之分野，人之三百六十五絡，猶地之百川流注，通會於九州之間也。一至五鍼，刺形層淺深之次序，人之聲音，由腎所發，故五鍼骨也。陰陽二氣，分為三陰三陽，故六鍼調陰陽氣。陰精七損，故當益之。八風為邪，故當除之。節之交三百六十五會，絡脈之滲灌諸節者也。故九竅節氣閉者通之，實者除而去之，此之謂九鍼之各有所主也。夫聖人起天地之數也，一而九之，故以立九野。九而九之，九九八十一，以起黃鐘數焉，蓋以鍼應數也。是九鍼之道，一中有九，九九八十一以應律數，若謂一鍼在皮，六鍼調氣，又不可與言鍼矣。髮齒耳目共六，齒又為六六之數，而髮之數不可數矣。律呂之數，推而廣之，可千可萬，而萬之外不可數矣。此又反復言之者，謂天地人之相應，通變之無窮也。地有十二經水，人有十二經脈，水循地行，脈隨氣轉，故應地。肝開竅於目，九竅之一也。一之九者，九而九之，九九八十一也。】

九竅三百六十五。
【`張志聰`曰：[六節臟象]論曰，天以六六之節以成一歲，人以九九制會，計人亦有三百六十五節以為天地久矣。是人之經脈有三百六十五穴，孫絡有三百六十五穴，谿谷之分，亦有三百六十五穴，節之交亦有三百六十五會，皆外通於九竅，內本於九臟者也。】

人一以觀動靜天二以候五色七星應之以候髮母澤五音一以候宮商角徵羽六律有餘不足應之二地一以候高下有餘九野一節俞應之以候閉節三人變一分人候齒泄多血少十分角之變五分以候緩急六分不足三分寒關節第九分四時人寒溫燥濕四時一應之以候相反一四方各作解。
【`王冰`曰：此一百二十四字，蠹簡爛文，義理殘缺，莫可尋究，而上古書，故且載之，以佇後之具本也。】

# 長刺節
★ 素問·長刺節論篇第五十五
【`馬蒔`曰：篇內言刺家節要之法，惟長於此者，則雖不診脈，而聽病者之言，亦可以行鍼也，故名篇。】
【`張志聰`曰：按此篇無問答之辭而曰論者，此伯承上章復補論刺節篇之未盡，而後人記之也，故曰長刺節論。】

刺家不診，聽病者言。
【`馬蒔`曰：此言刺家不能診脈者，當審病者之言以刺之也。夫病形於脈，脈有虛實，則補瀉可施。按《靈樞》[九鍼十二原]篇云：凡將用鍼，必先診脈，視氣之劇易，乃可以治也。但後世之士，既不能診，又不詳審病源，故神聖言此，為不能診脈者設耳，非謂刺家不必診脈也。觀前後諸篇之言脈者可之矣。】
【`張志聰`曰：按《鍼經》刺節論曰：刺有五節，一曰振埃，二曰發矇，三曰去爪，四曰徹衣，五曰解惑。此刺之大約，鍼之極也，神明之類也。故曰，刺家不診，謂用鍼之妙，神而明之，不待診而後知之也。】

在頭，頭疾痛，為藏鍼之，刺至骨病已，上無傷骨肉及皮，皮者道也。
【`王冰`曰：藏猶深也，言深刺之也。】
【`馬蒔`曰：此言刺頭痛之法也。言頭痛者，其病在腦，腦即骨也，乃深入其鍼，如藏物然，故曰為藏鍼之，直刺至骨，則病自已也。病所在骨已上，無傷骨上之肉及皮，蓋皮乃經脈往來之道，不可傷也。】
【`張志聰`曰：此陽氣大逆，故疾痛在頭也。藏，隱也，謂隱鍼而藏刺之也。蓋頭之皮肉最薄，易至於骨，故刺至骨而無傷骨，淺之而又無傷皮。蓋皮者鍼之道路也，鍼必由皮而進，淺則傷之，深則傷骨，在淺深之間則傷肉，此言淺深在意，而頭刺之更難也。能難其所難，則易其所易矣。按《靈樞》刺節篇首言陽氣大逆，上滿於胷中。蓋陽氣從胷膈而上升，或逆滿於胷中，或上逆於巔頂。故曰：補《靈樞》之未盡，而以下諸病，大義相同。】

陰刺，入一旁四處，治寒熱。深專者，刺大臟。迫臟刺背，背俞也，刺之迫臟。臟會，腹中寒熱去而止。與刺之要，發鍼而淺出血。
【`王冰`曰：頭有寒熱，則用陰刺法治之。陰刺，謂卒刺之如此數也。深專者，刺大臟，言寒熱病氣深專攻中者，當刺五臟以拒之。漸近於臟，則刺背，五臟之俞也，刺之迫臟。臟會，言刺近於臟，乃臟氣之會發也。腹中寒熱去而止，言刺背俞者無問其數，要以寒熱去乃止鍼。發鍼而淺出血，言與諸俞刺之則如此。】
【`馬蒔`曰：此言治寒熱之法也。凡腹中有寒熱病者，則陽刺之，正入一，旁入四。若寒熱病氣深而且專，則病在五臟，當刺大臟以治之。惟其邪氣迫臟，故刺五臟之俞在於背者，即肺俞、心俞、肝俞、脾俞、腎俞。蓋五臟為大臟，而刺五俞，即所以刺大臟也。然刺之迫近於臟，以五俞為臟氣之所會耳。刺之無問其數，必使腹中寒熱去而止鍼，且刺之要，不宜出血太多，須發鍼而淺，少出其血耳。按《靈樞》[官鍼]篇云：五曰揚刺，揚刺者，正納一，旁納四而浮之，以治寒氣之博大者也。本篇乃揚刺之法，則陰當作陽。】
【`張志聰`曰：按《靈樞》[官鍼]篇曰：凡刺有十二節，以應十二經。五曰揚刺，揚刺者，正內一旁內四而浮之，以治寒氣之淺者也。十曰陰刺，陰刺者，左右率刺之，以治寒厥，中寒厥，足踝後少陰也。今此篇以陰刺而取少陰之俞，用揚刺之法以治寒熱之病，所謂寒與熱爭，能合而調之，又一法也。】

治腐腫者，刺腐上，視癰小大深淺刺。刺大者多血，小者深之，必端內鍼為故止。 【 內、汭同。】
【`馬蒔`曰：此言刺腐腫之法也。腐腫，謂腫中肉腐敗為膿血者。刺其腐上，癰小者則淺其鍼，大者則深其鍼。蓋刺大者欲其多出血，故深刺之，刺小者不欲其多出血，故淺刺之也。但端納其鍼，候病去復故則止鍼矣。小者深之之深，當作淺。】
【`張志聰`曰：腐腫者，謂腫中肉腐故為膿血者。刺其腐上，當視其癰腫之大小而淺深之。腐腫之大者多膿血，淺刺之而膿血易出也。小者毒內陷而尚未外潰，故當深之，必端內鍼以取膿血，蓋恐有壞良肉，為此故當端內其鍼，刺至血處而止。大刺節論曰，刺大者用鋒鍼，刺小者用圓利鍼，與此論亦少有別。】

病在少腹有積，刺皮腯以下，至少腹而止，刺俠脊兩旁四椎間，刺兩髂髎、季脅肋間，導腹中氣，熱下已。 【 腯，音突。髂，音格。髎，音醪。】
【`王冰`曰：少腹積，謂寒熱之氣結積也。皮腯，謂臍下同身寸之五寸橫約文。審刺而勿過深之。[刺禁]論曰：刺少腹中，膀胱溺出，令人少腹滿。由此故不可深之矣。俠脊四椎之間，據經無俞，恐當云五椎間。五椎之下兩旁，正心之俞，心應少腹，故當言椎間也。髂為腰骨，髎謂居髎，腰側穴也。季脅肋間，當是刺季肋之間京門穴也。】
【`馬蒔`曰：此言刺少腹有積者之法也。凡病在少腹有積者，刺皮腯以下至少腹而止，又刺四椎兩旁間，乃手厥陰包心絡之俞也。按[脈要精微]論，帝曰：診得心脈而急，此為何病？病形何如？岐伯曰：病名心疝，少腹當有形，心為牡臟，小腸為之使，故曰少腹當有形也。由此則少腹有積，刺厥陰俞宜矣。髂為腰骨兩髂。髎者，居髎穴也，系足少陽膽經。季脅肋間，章門穴也。引腹中之氣，至有熱氣下行，則病已矣。蓋熱下則積散也。皮腯，原非穴名，愚意自少腹之皮肥厚以下，盡其少腹內取穴而止。王註謂皮腯在臍下同身寸之五寸，則是曲骨穴也。夫既曰曲骨，則當言為已上，不宜言已下也。今按曲骨雖治少腹脹滿，但王註言已下，則可驗其為強解也。全元起作皮髓，亦未為得。王註謂四椎旁無俞，欲以五椎旁心俞易之，蓋不考厥陰俞，即為心包絡之俞也。居髎在章門下八寸三分，果治腰引小腹痛。王註另以季脅肋間為章門穴，亦治小腹痛，亦係肝經，在臍上二寸開兩旁各九寸。】
【`張志聰`曰：此論刺少腹積之法也。腯，肌厚也，謂下至少腹間，視皮之肌厚處，即下鍼取之。蓋腹內有積，則外見於皮間，故循於少腹之上，下至少腹而止，是其處也。俠脊兩旁四椎間，乃膏肓穴處，肓之原在臍下也。髂為腰骨兩髂髎季脅肋間，乃足少陽經脈之所循。蓋少腹之積，邪在肝腎，故取少陽之經，導積熱從鍼下而出也。】

病在少腹，腹痛，不得大小便，病名曰**疝**，得之寒。刺少腹兩股間，刺腰髁骨間，刺而多之，盡炅病已。 【 炅、炯同。】
【`王冰`曰：厥陰之脈，環陰器，抵少腹。衝脈與少陰之絡，皆起於腎下，出於氣街，循陰股，其後行者，自少腹以下骨中央。女子入係廷孔，其絡循陰器合篡間，繞篡後，別繞臀至少陰與巨陽中絡者，合少陰上股內後廉，貫脊屬腎。其男子循莖下至篡與女子等，故刺少腹及兩股間，又刺腰髁骨間也。腰髁骨者，腰房俠脊平立陷者中，按之有骨處也。疝為寒生，故多刺之，少腹盡熱，乃止鍼也。】
【`馬蒔`曰：此言刺寒疝之法也。小腹間痛，而大小便皆難，其病名疝，得之寒氣所致也。蓋疝成於肝腎二經，肝經環陰器，抵少腹腎脈，上股內後廉，貫脊屬腎，其氣衝亦腎與衝脈之所經，故即少腹腰股髁骨間而多取其穴，候少腹盡熱則病已矣。炅者，熱也。】
【`張志聰`曰：此厥陰寒疝之為病也。肝主疏泄，肝氣逆，故不得大小便也。此為寒疝，故少腹痛而上連於腹也。少腹兩股及腰踝骨間，為厥陰肝脈之所循，刺而多留之，俟其盡熱而病自已。】

痛在筋，筋攣節痛不可以行，名曰**筋痹**。刺筋上，為故刺分肉間，不可中骨也。病起筋炅，病已止。 【 中，去聲。】
【`王冰`曰：分，謂肉分間有筋維絡處也。刺筋無傷骨，故不可中骨也。筋寒痹生，故得筋熱，病已乃止。】
【`馬蒔`曰：筋痹則筋攣節痛，而難以起行，刺筋之痛上，以復其舊。且筋在分肉之間，刺筋者，不可刺至骨而傷之也。若病已起，筋已熱，則病已而可止鍼也。】
【`張志聰`曰：此論刺筋痹之法也。諸筋皆屬於節，故筋攣節痛。病在筋者，屈而不伸，故不可行也，名曰筋痹。痹者閉也，痛也。故者，因也，為因於筋，故當刺在筋。筋在分肉間而生於骨，故當從分肉內鍼而不可中骨也。筋舒而病起，筋熱而病已，即當止其鍼。】

病在肌膚，肌膚盡痛，名曰**肌痹**，傷於寒濕。刺大分小分，多發鍼而深之，以熱為故，無傷筋骨，傷筋骨，癰發若變。諸分盡熱，病已止。
【`王冰`曰：大分，謂大肉之分；小分，謂小肉之分。《緘經》曰：病淺鍼深，內傷良肉，皮膚為癰。又曰：鍼太深則邪氣反沉，病益甚。傷筋骨則鍼太深，故癰發若變也。熱可消寒，故病已乃止。】
【`馬蒔`曰：傷於寒濕，肌膚盡痛，故成肌痹。刺大肉、小肉之分，多發鍼於穴所而深刺之，候其氣至而熱，為復其舊，俱無至太深以傷筋骨，若傷之當發癰而有他變也。必得大小肉分盡熱，則病已而可止鍼矣。】
【`張志聰`曰：此論刺肌痹之法也。邪痹於肌，是以肌膚盡痛。此因傷於寒濕，蓋寒勝為痛痹，濕勝為著痹也。宜刺大小分肉之間，分肉之間有三百六十五穴會，故當多發鍼而深取之。蓋谿谷屬骨，故當深之而又無傷於筋骨也。傷筋骨者，則癰發而若有所變矣。候其氣至而諸分肉盡熱，則病已而可以止鍼矣。按[脈要精微]篇帝曰：諸癰腫筋攣骨痛，此皆安生？岐伯曰：比寒氣之腫，八風之變也。如刺傷筋骨，而筋骨腫痛，有若風寒之變，故曰癰發若變。】

病在骨，骨重不可舉，骨髓酸痛，寒氣至，名曰**骨痹**。深者刺無傷脈肉，為故其道大分小分。骨熱病已止。
【`王冰`曰：骨痹刺無傷脈肉者何？自刺其氣，通肉之大小分中也。】
【`馬蒔`曰：骨重難舉，髓中痠疼，而寒冷氣至，致病成骨痹，此邪在骨，當深刺之，然無傷脈肉，為復其舊，其鍼路在大小分肉間，候至骨熱，則病已而可止鍼也。】
【`張志聰`曰：此論刺骨痹之法也。骨重難舉，骨髓酸痛，而寒氣至者，腎主骨而寒水主氣也。病在骨，故當深刺之，以侯骨氣，為因其鍼道在於大小分肉之間，故當從其道而無傷脈肉也。候骨氣至而鍼下熱，病即已而可止其鍼。】

病在諸陽脈，且寒且熱，諸分且寒且熱，名曰**狂**。刺之虛脈，視分盡熱，病已止。
【`馬蒔`曰：此言刺狂病之法也。手足諸陽經之脈，及大小肉之分，發為寒熱，是氣亂為狂，刺之者當乘其脈之盛而瀉之使虛，視諸分肉盡熱，則病已而可止鍼也。】
【`張志聰`曰：夫邪併於陽，則狂邪之中人，始於皮膚肌肉，留而不去，則入於經脈，在肌腠之陽邪，而入於陽脈，所謂重陽則狂矣。血氣相乘，是以在陽脈分肉之間，俱且寒且熱也。當先刺其脈，使在脈陽實之邪，已虛而復出於肌肉，視其分肉盡熱，是邪從肌肉而外散矣。】

病初發，歲一發；不治，月一發；不治，月四五發，名曰**癲病**。刺諸分諸脈。其無寒者，以鍼調之，病已止。
【`馬蒔`曰：病有初得之者，或每歲一發，或每月一發，皆治之可愈。至每月四五次發者，名為癲病，先刺各經之分肉與脈，如不至於寒，則可以鍼補之，候病已可止鍼也。上文言病在諸陽脈為狂，則此當在諸陰脈為癲。上文言發寒熱，是寒亦熱極所致也。此曰無寒，則病在陰分，但寒而不熱。若至於無寒，則為病已之兆，此乃陽經陰經之分，熱與寒之異，曰狂曰癲之殊也。《難經》謂諸陽為狂，諸陰為癲者，以此。】
【`張志聰`曰：此論刺癲疾之法也。蓋以癲疾者，乃久逆之所生也，故有病初得而歲一發者，不亟治之，則月一發矣。又不治之，則一月四五發矣。當取諸分肉諸脈之有過者而刺之。夫重陰則癲，故當候其寒氣外至，其無寒者以鍼調之。`盧良侯`曰：寒者須其熱，熱者須其寒，候邪正陰陽之變易也。病在陽者候其熱，病在熱者候其寒，取邪氣之外出也。此用鍼機變之妙，不可不知。】

病風且寒且熱，炅汗出，一日數過，先刺諸分理絡脈。汗出且寒且熱。三日一刺，百日而已。
【`馬蒔`曰：此言刺風證之法也。凡病風發為寒熱，熱時汗出，一日數過，此即[風]論之所謂寒熱證也。先刺諸經分肉腠理絡脈。其汗隨出，仍發寒熱，但須三日一刺，至百日而病可已矣。】
【`張志聰`曰：風之傷人也，或為寒熱，腠理開則洒然寒，閉則熱而悶，故且寒且熱也。如熱時汗出，一日數過者，先刺諸分理絡脈。如汗出而且寒且熱，是寒熱之邪，將與汗共併而出，故當三日一刺，至百日而病已矣。蓋病而汗出者，因邪氣相搏而汗出也。刺而汗出者，取汗而邪出也。】

病大風，骨節重，鬚眉墮，名曰**大風**。刺肌肉，為故汗出百日；刺骨髓，汗出百日。凡二百日，鬚眉生而止鍼。
【`王冰`曰：刺肌肉，為故汗出百日者，泄衛氣之怫熱也。刺骨髓汗出百日者，泄榮氣之怫熱也。二百日鬚眉生而止鍼者，怫熱屏退，陰氣內復，故多汗出鬚眉生也。】
【`馬蒔`曰：此言刺大風證之法也。病大風者，即[風]論及《靈樞》[四時氣]篇皆謂之癘也。其骨節重，鬚眉墮，當刺其肌肉以復其舊。但刺肌肉以出其汗者百日，又刺骨髓以出其汗者亦百日。凡二百日，則鬚眉生而可止鍼矣。】
【`張志聰`曰：大風從肌肉而直傷於骨髓，故骨節重在肌肉，而傷衝任之血氣，故鬚眉墮也。因邪從肌肉而入，故當先刺肌肉，取汗出而至百日，復刺骨髓，取汗出而亦至百日。凡二百日，俟鬚眉生而止鍼。夫風之在分理絡脈，而為寒熱病者，百日而已。大風而深入骨髓者，倍已。蓋百日者。氣數之大周也。】
【`盧良侯`曰：刺骨無傷髓，今癘毒入深，而刺髓百日，不致銷鑠，所謂有故無殞，在知病外內之不惑也。此與[風]論之癘瘍，因證少有差別。】


# 皮部
★ 素問·皮部論篇第五十六
【`馬蒔`曰：篇內有皮有分部之語，故名篇。】

黃帝問曰：余聞皮有分部，脈有經紀，筋有結絡，骨有度量。其所主病各異，別其分部左右上下，陰陽所在，病之始終，願聞其道。
岐伯對曰：欲知皮部以經脈為紀者，諸經皆然。
【`王冰`曰：循經脈行止所主，則皮部可知。】
【`馬蒔`曰：此言皮部以經脈為紀，各經皆然也。人身之皮，分為各部，如背之中行為督脈，兩旁四行屬足太陽經，肋後背旁屬足少陽經，肋屬足厥陰經是也。脈有經紀，故《靈樞》有[經脈]篇；筋有結絡，故《靈樞》有[經筋]篇；骨有度量，故《靈樞》有[骨度]篇是也。】
【`張志聰`曰：此論十二經之絡脈，分絡于皮膚間，病之始生，必先皮毛，入客絡脈，隨皮部所循之脈，而傳入于經，入舍于所主之臟腑，如不入絡，則留於筋骨間，而為筋攣骨痛也。分部，分屬之部署也。經紀，言脈絡有徑之經，橫之紀也。結絡，言筋之繫於分肉，連於骨節也。度量，大小長短也。邪在皮肉筋骨絡脈臟腑，各有淺深，或為筋攣骨痛肉鑠破䐃，或入舍於臟腑，而為臟腑之病也。別其絡脈所分之上下左右，十二經脈之陰陽所在，而知病之始終也。夫徑而深者為經，浮而見於皮者為絡，欲知皮之分部，當以所見之脈絡分也。然又以經脈為紀，蓋絡乃經脈之支別，如肺之經脈，循魚際尺澤臑腋之間，而所見之絡脈，乃肺之絡，而絡外之皮，即肺上之部矣。視其色，多青則寒，黃赤則熱。熱盛則入客於經，經滿則入舍於肺臟，十二經皆然。】

陽明之陽，名曰**害蜚**，上下同法，視其部中有浮絡者，皆陽明之絡也。其色多青則痛，多黑則痹，黃赤則熱，多白則寒，五色皆見則寒熱也。絡盛則入客於經，陽主外，陰主內。少陽之陽，名曰**樞持**，上下同法，視其部中有浮絡者，皆少陽之絡也。絡盛則入客于經，故在陽者主內，在陰者主出，以滲於內，諸經皆然。太陽之陽，名曰**關樞**，上下同法，視其部中有浮絡者，皆太陽之絡也。絡盛則入客於經。 【 蜚，音飛。】
【`王冰`曰：蜚，生化也。害，殺氣也。殺氣行則生化弭，故曰害蜚。上謂手陽明，下謂足陽明也。陽謂陽絡，陰謂陰絡，此通言之也。手足身分所見經絡皆然。樞，謂樞要，持，謂執持，關司外動以靜鎮為事，如樞之運則氣和平也。】
【`馬蒔`曰：此言手足三陽經之皮部也。陽明之陽，名曰害蜚。蜚者，飛也。害蜚者，即後害肩之義推之，則蜚當為輕揚，而肩當為沉重也。即後關蟄之義推之，則蜚當與蟄正相應也。夫陽明而曰害蜚者，陽氣自盛，萬物陽極，則有歸陰之義，故曰害蜚。物之飛者，尤為屬陽也。上者，手也，為手陽明大腸經，下者，足也，為足陽明胃經，上下同一法耳，視其上下部中有浮絡者，皆陽明之絡也。大腸經之絡曰徧歷穴，胃經之絡曰豐隆穴，然謂之曰浮絡，則孫絡大絡皆在其中。其色多青則為痛，多黑則為痹，黃赤則有熱，多白則有寒，五色皆見，則有寒有熱也。絡盛則方入客於經脈，蓋絡自旁行之脈言，而經自直行之脈言也。大腸與胃主外為表，而肺與脾主內為裏，由絡入經，則由經入裏之漸也。又少陽之陽之義，名曰樞持，[陰陽離合]論以太陽為開，陽明為關，少陽為樞，則此少陽者，乃其執持，此樞之經也。手少陽為三焦經，足少陽為膽經，故上下同一法耳。視其上下部中有浮絡者，皆少陽之絡也。三焦之絡曰外關穴，膽經之絡曰光明穴，然謂之曰浮絡，則孫絡大絡皆在其中。其色多青則為痛，多黑則為痹，黃赤則有熱，多白則有寒，五色皆見，則有寒有熱也。絡盛則方入客于經脈，故在陽者主內，少陽為一陽而在外，陽明為二陽，太陽為三陽，則此少陽所主在內也。其心包絡為三焦之裏，肝為膽之裏，主出以應于少陽，而又滲灌於內，是表裏相須之理宜然也。推之諸經皆如此耳。又太陽之陽之義，名曰關樞，蓋少陽為樞，而此太陽為三陽最在外，則此太陽為關樞也。[陰陽離合]論以陽明為闔，太陽為開，而此以太陽為關，關者闔也。蓋彼就表之表而言，而此對少陽而言耳。手太陽為小腸經，足太陽為膀胱經，故上下同一法耳。視其上下部中有浮絡者，皆太陽之絡也。小腸之絡曰支正穴，膀胱之絡曰飛揚穴，然謂之曰浮絡，則孫絡大絡，皆在其中。其色多青則為痛，多黑則為痹，黃赤則有熱，多白則有寒，五色皆見，則有寒有熱也。絡盛則方入客於經脈，陽經主外，而心為小腸之裏，腎為膀胱之裏者，則在內也。上文言陽明少陽，皆曰陽主外，陰主內，而又曰諸經皆然，故此太陽不言陽外陰內之義耳。及下節陰經，亦不必言也。】
【`張志聰`曰：陽明者，午也，為盛陽之時，如萬物之飛動，陽盛而氣陰加之，有害於飛，故名曰害蜚。上下同法，謂手足二經，皆同此法。部中，皮之分部中也。夫邪之中人，始于皮膚，次于絡脈，留而不去。則傳舍於經，故視其皮部之浮絡，多青則痛，多黑則痺，黃赤則熱，多白則寒，五色皆見則為寒熱。絡盛而不瀉其邪，則入客于經矣。在陽明之分部，則為陽明之病；在少陽之分部，則為少陽之病；在三陰之分部，則為三陰之病。故列於首節，而六經皆然。經云：內有陰陽，外有陰陽，在外者皮膚為陽，筋骨為陰。故見於皮膚間者，為絡為陽而主外，絡於筋骨間者，為經為陰而主內。蓋在陽者可從外解，在陰者則內入而舍於臟腑矣。少陽主樞，故名樞持。夫五臟內合五行，地之陰陽也。六經外合六氣，天之陰陽也。天之六氣，下合地之五行，地之五行，上呈天之六氣。是以在外六經之氣，從陽而內，在內經脈之氣，從陰而外，出於皮膚，復從皮膚而入於肌肉筋骨，以滲於臟俯募原之間，而內通於五臟。此論經脈之氣，環轉無端，蓋從內而外也。關，衛固也。太陰主諸陽之氣而主表，陽氣生於陰中，樞轉而外出，太陽之氣，從內而出，衛固於外，故曰關樞。然六氣止合六經，足之六經，上合於手，故止曰上下同法，而不言手之小腸足之膀胱也。六經皆然。】

少陰之陰，名曰**樞儒**，上下同法，視其部中有浮絡者，皆少陰之絡也。絡盛則入客於經。其入經也，從陽部注於經；其出者，從陰內注於骨。心主之陰，名曰**害肩**，上下同法，視其部中有浮絡者，皆心主之絡也，絡盛則入客於經。太陰之陰，名曰**關蟄**，上下同法，視其部中有浮絡者，皆太陰之絡也，絡盛則入客於經。凡十經絡脈者，皮之部也。
【`王冰`曰：儒，順也，守要而順，陰陽開闔之謂也。害肩，言心主脈入腋，下氣不和，則妨害肩腋之運動。關蟄，言關閉蟄類，使順行藏也。部，皆謂本經絡之所部分。浮，謂浮息，列陰陽位部主於皮，故曰皮之部也。】
【`馬蒔`曰：此言手足陰經之皮部也。少陰之陰之義，名曰樞儒。[陰陽離合]論以少陰為樞，則此所謂樞儒者，正以少陰為初陰，當有柔順之義也。手少陰為心經，足少陰為腎經，故上下同一法耳。視其上下部中有浮絡者，皆少陰之絡也。心經之絡曰通里穴，腎經之絡曰大鐘穴。然謂之曰浮絡，則孫絡大絡皆在其中。其色多青則為痛，多黑則為痹，黃赤則有熱，多白則有寒，五色皆見，則有寒有熱也。絡盛則方入客於經脈，其入經也，從小腸膀胱部以入於經脈，其自陽經而出也，則從心少陰經以內注於骨矣。又心主之陰，當是厥陰之陰，名曰害肩，肩者重也。萬物從陰而沉，而此陰氣實有以殺之，故曰害肩。手厥陰為心主包絡經，足厥陰為肝經，故上下同一法耳。視其上下部中有浮絡者，皆厥陰之絡也。夫曰心主之陰，而又曰上下同法，則肝在所遺耳。心包絡之絡曰內關穴，肝經之絡曰蠡溝穴，謂之曰浮絡，則孫絡大絡皆在其中。其色多青則為痛，多黑則為痺，黃赤則有熱，多白則有寒，五色皆見，則有寒有熱也。絡盛則方入客於經脈。其入於經也，從三焦膽部以入於經脈，其自經而出也，則從心包與肝以內入於血脈矣。又太陰之陰之義，名曰關蟄。蟄，藏也，太陰為三陰，故為關蟄也。手太陰肺經，足太陰脾經，是以上下同一法耳。視其上下部中有浮絡者，皆太陰之絡也。肺經之絡曰列缺穴，脾經之絡曰公孫穴，然謂之曰浮絡，則孫絡大絡皆在其中。其色多青則為痛，多黑則為痹，黃赤則有熱，多白則有寒，五色皆見，則有寒有熱也。絡盛則方入客於經脈。其入於經也，從大腸胃部以入於經，其自經而出也，則從肺脾以入於肌肉矣。凡此十二經絡之脈者，乃皮之部也，能知之則可以知百病之始終矣。】
【`張志聰`曰：儒，柔順也。少陰為三陰開闔之樞，陰氣柔順，故名樞儒。夫經脈之氣，從經脈而出於孫絡，從孫絡而溢於皮膚，復從皮膚而入於肌內筋骨。故曰：其出者，從陰內注於骨。陰，謂經脈也，言脈氣之環轉從經而出，復從外而內注於骨，諸經皆然。此論三陰而少陰又主冬主骨，故復申明之。按邪氣之來，其入經也，從陽部注於經，此論邪氣之從外而入也。其出者從陰內注於骨，論正氣之從內而出也。其心主之陰，謂厥陰之絡也。兩陰交盡，故曰厥陰。肩，任也，謂任一身之陰，陰極而一陽加之，故曰害肩。上謂手厥陰心主，下謂足厥陰肝經，此篇論絡脈經脈，而手厥陰心主之脈，故曰手厥陰焉。蟄者，陰藏蟄動之蟲。蓋氣藏於陰，而欲動蟄於外，乃太陰關之，故名關蟄。夫內為陰，外為陽也。[榮衛](營衛生會)篇曰：太陰主內，太陽主外。樞轉外出之陽，而太陽關之，故名關樞。陰藏動蟄之氣，而太陰關之，故名關蟄。兩陽合明，故曰陽明。兩陰交盡，故曰厥陰。以陽盛而一陰加之，故曰害蜚。陰極而一陽加之，故曰害肩。少陽主三陽之樞，故曰樞持。少陰主三陰之樞，故曰樞儒。以三陰三陽對待論之，命名之義自得矣。此篇見凡六臟六腑所合十二經之絡脈，各分屬於皮之部署也。】

是故百病之始生也，必先於皮毛；邪中之則腠理開，開則入客於絡脈；留而不去，傳入於經；留而不去，傳入於腑，廩於腸胃。邪之始入於皮也，泝然起毫毛，開腠理；其入於絡也，則絡脈盛色變；其入客於經也，則感虛乃陷下；其留於筋骨之間，寒多則筋攣骨痛，熱多則筋弛骨消，肉爍䐃破，毛直而敗。 【 中，去聲。䐃，音窘。】
【`王冰`曰：泝然，惡寒也。起，謂毛起豎也。腠理者，謂皮空及文理也。經虛邪入，故曰感虛。脈氣虛少，故陷下也。寒則筋急，熱則筋緩。寒勝為痛，熱勝為氣消。䐃者肉之標。肉消則䐃破，故毛直而敗也。】
【`馬蒔`曰：此承上文而言。百病之漸，始於皮毛，入於絡脈，又入於經脈，又入於腑，又入於臟，其寒熱異邪，則證候悉分也。由上文觀之，故知百病之始生也，必先入於皮毛。邪中皮毛，則腠理開，開則客於絡脈，留而不去，傳入於經脈，又留而不去，傳入於六腑，廩積於腸胃，又入於五臟。方邪之始入皮也，泝然起毫毛，開腠理，其入於絡也，則絡滿色變，如上文有青黑黃赤白等色皆是也。入於經也，由經之虛，故邪從而陷下矣。乃留於筋骨之間，寒多則有筋攣骨痛之證，熱多則有筋弛骨消肉爍䐃破毛直而敗之證，又由是而傳入於腑，傳入於臟矣。】
【`張志聰`曰：此言邪入於經，有不動臟而溜于腑者。傳入於腑，謂入大腸、小腸、胃腑也。夫經絡受邪，則內干臟腑。其臟氣實者，不必動臟則溜於腑矣。蓋陽明居中土，為萬物之所歸，邪入於胃，則積於腸胃之間，為賁嚮腹脹諸證。然邪有入於經絡，而虛陷於內者；有留於筋骨之間，而為筋攣骨痛者。蓋皮肉筋骨，皆屬氣分；絡脈經俞，皆屬血分。經絡內連臟腑，是以經絡受邪，入臟腑為內所因。如不入於絡，則留於皮肉筋骨之間，為外皮膚所中也。泝然，寒慄逆起之貌。邪盛於絡，則變見青黃赤黑之色於皮部，轉入於經，則感臟腑之氣虛而陷下也。如留於筋骨之間，則為筋攣骨痛，爍肉破䐃，毛直夭焦之敗證。】

帝曰：夫子言皮之十二部，其生病皆何如？
岐伯曰：皮者，脈之部也。邪客於皮則腠理開，開則邪入，客於絡脈，絡脈滿則注於經脈，經脈滿則入舍於臟腑也。故皮者有分部，不與而生大病也。
帝曰：善。
【`王冰`曰：脈氣留行，各有陰陽，氣隨經所過，而部主之，故云脈之部。夫脈行皮中，各有部分，脈受邪氣，隨則病生。非由皮氣而能生也。】
【`馬蒔`曰：此因帝復問而申言上文之義也。不與而生大病者，言皮部邪初感時，不與治理，而大病從是生也。】
【`張志聰`曰：此言邪入於經而內干臟腑也。不與，不及也，言皮毛之表氣虛微，以致邪入於經，而為干臟之危病也。】

# 經絡
★ 素問·經絡論篇第五十七
【`馬蒔`曰：內論經絡所見之色，故名篇。】

黃帝問曰：夫絡脈之見也，其五色各異，青黃赤白黑不同，其故何也？
岐伯對曰：經有常色而絡無常變也。
帝曰：經之常色何如？
岐伯曰：心赤，肺白，肝青，脾黃，腎黑，皆亦應其經脈之色也。
帝曰：絡之陰陽，亦應其經乎？
岐伯曰：陰絡之色應其經，陽絡之色變無常，隨四時而行也。寒多則凝泣，凝泣則青黑；熱多則淖澤，淖澤則黃赤，此皆常色，謂之無病。五色具見者，謂之寒熱。
帝曰：善。
【`王冰`曰：經行氣，故色見常應於時。絡主血，故受邪則變而不一矣。澤，謂微濕潤也。】
【`馬蒔`曰：此言絡脈無病之色有常，有病之色無常，皆異於經脈有常之色而可以驗病也。前篇言絡脈之色，多青則痛，多黑則痹，黃赤則熱，多白則寒，五色皆見則為寒熱等語，故帝以絡脈之見五色所以異者問之。伯言經有常色者，心主赤，肺主白，肝主青，脾主黃，腎主黑，故筋脈之色，與此相應也。絡有不常而為變者，或五色各見，或五色俱見而無常者也。然而陰絡之色，與經相應。如太陰肺經之絡，其色亦白，少陰心經厥陰心包經之絡，其色亦赤；太陰脾經之絡，其色亦黃；厥陰肝經之絡，其色亦青；少陰腎經之絡，其色亦黑。故謂陰絡之色，應其經者是也。至於陽絡之色變無常，不與經而相應，乃隨四時而行。凡大腸、小腸、胃、膽、膀胱、三焦，在春則皆青，在夏則皆赤，在至陰則皆黃，在秋則皆白，在冬則皆黑，不與陰經之絡為一也。此乃陰絡陽絡之常色，無病之時如此。及其感邪為病之時，寒多則血氣凝澀，凝澀則色青黑，熱多則血氣淖澤，淖澤則色黃赤。五色具見者，謂之寒熱相兼也。所謂絡有不常而為變者如此。】
【`張志聰`曰：此承上章而復問也，言絡脈之五色各異，而為痛痹寒熱之證者，其故何也？蓋經脈有五行之常色，絡脈則隨四時之變而無常色也。夫經脈應五臟，故有常色也。經謂十二經脈，五臟具五色，亦皆應其經脈，而為青黃赤白黑之常色也。然經脈既應五臟而成五色，絡脈之陰陽亦應其經乎？不然也。陰絡應經脈而成五色，陽絡隨四時而成五色也。蓋陰絡者，六陰經之絡，應五臟之經，各有常色而不變。陽絡者，六陽經之絡，合六腑之陽，隨四時之春青、夏赤、秋白、冬黑，並為變易者也。此皆四時五行之常色，謂之無病。若四時之中，五臟之絡，見青黑為寒，見黃赤則為熱矣。凝泣淖澤，謂絡中之血氣。此皆常色，謂之無病八字，當在隨四時而行也之下，誤脫在此。】

# 氣穴
★ 素問·氣穴論篇第五十八
【`馬蒔`曰：詳論周身氣穴，故名篇。】

黃帝問曰：余聞氣穴三百六十五以應一歲，未知其所，願卒聞之。
岐伯稽首再拜對曰：窘乎哉問也！其非聖帝孰能窮其道焉？因請溢意，盡言其處。
帝捧手逡巡而卻曰：夫子之開余道也，目未見其處，耳末聞其數，而目以明，耳以聰矣。
岐伯曰：此所謂聖人易語，良馬易御也。
帝曰：余非聖人之易語也。世言真數開人意，今余所訪問者真數，發蒙解惑未足以論也。然余願聞夫子溢志盡言其處，令解其意，請藏之金匱，不敢復出。 【 易，去聲。】
【`王冰`曰：開氣穴真數，庶將解彼之疑惑，未足以論述深微之意也。處，謂穴俞處所。】
【`張志聰`曰：穴乃氣之所注，故曰氣穴，而不論及於經脈也。所謂氣穴所在之處。夫人臟之堅脆，腑之大小，穀之多少，脈之長短，血之清濁，氣之多少，非聖者孰能窮其道焉？未覩未聞而耳聰目明者，神志會通也。真數者，脈絡之穴數。藏之金匱者，謂非其人勿教，非其真勿授，乃金匱之真言，上帝之所貴也。】

岐伯再拜而起曰：臣請言之。背與心相控而痛，所治天突與十椎及上紀。上紀者，胃脘也。下紀者，關元也。背胷邪系陰陽左右如此。其病前後痛濇，胷脅痛而不得息，不得臥，上氣短氣，偏痛，脈滿起。斜出尻脈絡胷脅，支心貫鬲，上肩加天突，斜下肩交十椎下。 【 尻，苦刀反。】
【`王冰`曰：天突在頸結喉下同身寸之四寸中央宛宛中，陰維任脈之會，低鍼取之，刺可入同身寸之一寸，留七呼，若灸者，可灸三壯。胃脘者，謂中脘也。中脘者，胃募也，在上脘下同身寸之一寸，居心蔽骨與臍之中，手太陽、少陽、足陽明三脈所生，任脈氣所發也，刺可入同身寸之一寸二分，若灸者，可灸七壯。關元者，少陽募也，在齊下同身寸之三寸，足三陰任脈之會，刺可入同身寸之二寸，留七呼，若灸者，可灸七壯。督脈支絡，自尾骶出各上行斜絡脅，支心貫鬲，上加天突，斜之肩而下交十椎。】
【`馬蒔`曰：此言治背心相控而痛之法也。天突鍼五分，留三呼，灸三壯。十椎者，按脊屬督脈一經十椎下無穴，當是大椎也。蓋在胷治天突，則在背治大椎者，甚為相合。在後為背，在前為胷，在背為陽，在胸為陰。正以背與胷斜繫陰陽左右如此，故其前後之病，為痛，為濇，為胷脅痛，為不得息，為不得臥，為上氣，為短氣，為偏痛，為脈滿起。此正[金匱真言]論之所謂背為陽，腹為陰，陰陽表裏，內外雌雄相輸應也。又背之督脈，斜出尻上絡胃脅，支心貫鬲上肩，加天突之上，又斜下肩交背大椎之下，是以必刺天突大椎胃脘關元耳。】
【`張志聰`曰：心，謂心胷也。夫背為陽，胷腹為陰。督脈循於背，總督一身之陽；任脈循於腹，統任一身之陰。背與心相控而痛者，陰陽相引而痛也。此先論陰陽二氣，總屬任督之所主，而後論臟腑陰陽之氣，各有所注之穴焉。十椎在大椎下第七椎，乃督脈至陽之穴，督脈陽維之會也。蓋大椎上尚有三椎，總數之為十椎也。天突、十椎、胃脘、關元，乃陰陽氣之交會也。夫背胷之邪繫於陰陽，引及於左右，偏痛亦如此，蓋左為陽而右為陰也。其病前後痛濇者，背胷邪繫陰陽也。胷脅痛者，其脈絡胷脅，故左右如此也。不得息，不得臥，上氣短氣者，督脈上貫心膈入喉，任脈入膻中上喉嚨也。偏痛者，其脈邪出尻絡脅，上肩而斜下也。然陰陽繫邪，胷背相引，由任督之相交，任督之合，又由督之大絡，而交通於任脈也。督之大絡名曰長強，俠脊上項散頭上下，當肩胛左右，別走太陽入貫膂。所謂大絡者，若江河之外，別有江河，經脈滿則轉溢於大絡，故督脈滿則斜出於尻脈。蓋督脈之別，斜出於尻絡胷脅也；其絡支心貫膈上肩胛，而與任脈交會於天突，復斜下肩而與督脈交合於十椎下間，故胷背相控而痛。所治在天突與十椎間者，乃大絡之通會處也。`張兆璜`曰：先以胷背分陰陽，後以上下分陰陽。又曰，陽常有餘而陰常不足，故不曰交而曰加者，謂陽加於陰，有陽施陰受之義也。】

臟俞五十穴。
【`王冰`曰：臟謂五臟，肝心脾肺腎，非兼四形臟也。俞謂井滎俞經合，非背俞也。然井滎俞經合者：肝之井，大敦也；滎，行間也；俞，太衝也；經，中封也；合，曲泉也。大敦在足大指端，去爪甲角如韭葉及三毛之中，足厥陰脈之所出也，刺可入同身寸之三分，留十呼，若灸者，可灸三壯。行間在足大指之間，脈動應手陷者中，足厥陰脈之所流也，刺可入同身寸之六分，留十呼，若灸者，可灸三壯。太衝在足大指本節後，同身寸之二寸陷者中，足厥陰脈之所注也，刺可入同身寸之三分，留十呼，若灸者，可灸三壯。中封在足內踝前同身寸之一寸半陷者中，仰足而取之，伸足乃得之，足厥陰脈之所行也，刺可入同身寸之四分，留七呼，若灸者，可灸三壯。曲泉在膝內輔骨下大筋上下筋下陷者中，屈膝而得之，足厥陰脈之所入也，刺可入同身寸之六分，留十呼，若灸者，可灸三壯。心包之井，中衝也；滎，勞宮也；俞，太陵也；經，間使也；合，曲澤也。中衝在手中指之端，去爪甲角如韭葉陷者中，手心主脈之所出也，刺可入同身寸之一分，留三呼，若灸者，可灸一壯。勞宮在掌中央動脈，手少陰心主脈之所流也，刺可入同身寸之三分，留六呼，若灸者，可灸三壯。太陵在掌後骨兩筋間陷者中，手少陰心主脈之所注也，刺可入同身寸之六分，留七呼，若灸者，可灸三壯。間使在掌後同身寸之三寸兩筋間陷者中，手少陰心主脈之所行也，刺可入同身寸之六分，留七呼，若灸者，可灸七壯。曲澤在肘內廉下陷者中，屈肘而得之，手少陰心主脈之所入也，刺可入同身寸之三分，留七呼，若灸者，可灸三壯。脾之井，隱白也；滎，大都也；俞，太白也；經，商丘也；合，陰陵泉也。隱白在足大指之端內側，去爪甲角如韭葉，足太陰脈之所出也，刺可入同身寸之一分，留三呼，若灸者，可灸三壯。大都在足大指本節後陷者中，足太陰脈之所流也，刺可入同身寸之三分，留七呼，若灸者，可灸三壯。太白在足內側核骨下陷者中，足太陰脈之所注也，刺可入同身寸之三分，留七呼，若灸者，可灸三壯。商丘在足內踝下微前陷者中，足太陰脈之所行也，刺可入同身寸之四分，留七呼，若灸者，可灸三壯。陰陵泉在膝下內側輔骨下陷者中，伸足乃得之，足太陰脈之所入也，刺可入同身寸之五分，留七呼，若灸者，可灸三壯。肺之井，少商也；滎，魚際也；俞，太淵也；經，經渠也；合，尺澤也。少商在手大指之端內側，去爪甲角如韭葉，手太陰脈之所出也，刺可入同身寸之一分，留一呼，若灸者，可灸三壯。魚際在手大指本節後內側散脈，手太陰脈之所流也，刺可入同身寸之二分，留三呼，若灸者，可灸三壯。太淵在掌後陷者中，手太陰脈之所注也，刺可入同身寸之二分，留二呼，若灸者，可灸三壯。經渠在寸口陷者中，手太陰脈之所行也，刺可入同身寸之三分，留三呼，不可灸，傷人神明。尺澤在肘中約上動脈，手太陰脈之所入也，刺可入同身寸之三分，留三呼，若灸者，可灸三壯。腎之井者，涌泉也；滎，然谷也；俞，太谿也；經，復溜也；合，陰谷也。涌泉在足心陷者中，屈足踡指宛宛中，足少陰脈之所出也，刺可入同身寸之三分，留三呼，若灸者，可灸三壯。然谷在足內踝前起大骨下陷者中，足少陰脈之所流也，刺可入同身寸之三分，留三呼，若灸者，可灸三壯，刺此多見血，令人立飢欲食。太谿在足內踝後跟骨上動脈陷者中，足少陰脈之所注也，刺可入同身寸之三分，留七呼，若灸者，可灸三壯。復溜在足內踝上同身寸之二寸陷者中，足少陰脈之所行也，刺可入同身寸之三分，留三呼，若灸者，可灸五壯。陰谷在膝下內輔骨之後，大筋之下，小筋之上，按之應手屈膝而得之，足少陰脈之所入也，刺可入同身寸之四分，若灸者，可灸三壯。】
【`馬蒔`曰：心之井曰少衝，手小指內廉端，去爪甲如韭葉，鍼一分，灸三壯。滎曰少府，小指本節後骨縫陷中，對勞宮，鍼二分，灸三壯。俞曰神門，掌後銳骨端陷中，鍼三分，留七呼，灸七壯。經曰靈道，掌後一寸半，鍼三分，灸三壯。合曰少海，肘內廉節後大骨外，去肘端五分，鍼二分，留三呼，禁灸。按：王冰作心包者非。】
【`張志聰`曰：俞，經俞之穴也。臟各有五，五五二十有五，左右合之，共五十穴也。五者，井滎俞經合。所出為井，俱在手足指上，離爪甲一韭許；所入為合，皆在手足之肘膝間，而不過肘膝，五臟六腑皆然。夫五臟之五俞，出於井木，溜於滎火，注於俞土，行於經金，入於合水也。】

腑俞七十二穴。
【`王冰`曰：腑謂六腑。肝之腑膽，膽之井，竅陰也；滎，俠谿也；俞，臨泣也；原，坵墟也；經，陽輔也；合，陽陵泉也。竅陰在足小指次指之端，去爪甲角如韭葉，足少陽脈之所出也，刺可入同身寸之一分，留一呼，若灸者，可灸三壯。俠谿在足小指次指岐骨間，本節前陷者中，足少陽脈之所流也，刺可入同身寸之三分，留三呼，若灸者，可灸三壯。臨泣在足小指次指本節後間陷者中，去俠谿同身寸之一寸半，足少陽脈之所注也，刺可入同身寸之三分，留五呼，若灸者，可灸三壯。坵墟在足外踝下如前陷者中，去臨泣同身寸之三寸，足少陽脈之所過也，刺可入同身寸之五分，留七呼，若灸者，可灸三壯。陽輔在足外踝上四寸輔骨前絕骨之端，如前同身寸之三分，去坵墟同身寸之七寸，足少陽脈之所行也，刺可入同身寸之五分，留七呼，若灸者，可灸三壯。陽陵泉在膝下同身寸之一寸胻外廉陷者中，足少陽脈之所入也，刺可入同身寸之六分，留十呼，若灸者，可灸三壯。脾之腑胃，胃之井，厲兌也；滎，內庭也，俞，陷谷也；原衝陽也；經，解谿也；合，三裏也。厲兌在足大指次指之端，去爪甲角如韭葉，足陽明脈之所出也，刺可入同身寸之一分，留一呼，若灸者，可灸一壯。內庭在足大指次指外間陷者中，足陽明脈之所流也，刺可入同身寸之三分，留十呼，若灸者，可灸三壯。陷谷在足大指次指外間本節後陷者中，去內庭同身寸之二寸，足陽明脈之所注也，刺可入同身寸之五分，留七呼，若灸者，可灸三壯。衝陽在足跗上同身寸之五寸骨間動脈上，去陷谷同身寸之三寸，足陽明脈之所過也，刺可入同身寸之三分，留十呼，若灸者，可灸三壯。解谿在衝陽後同身寸之二寸半，腕上陷者中，足陽明脈之所行也，刺可入同身寸之五分，留五呼，若灸者，可灸三壯。三里在膝下同身寸之三寸，胻骨外廉兩筋肉分間，足陽明脈之所入也，刺可入同身寸之一寸，留七呼，若灸者，可灸三壯。肺之腑大腸，大腸之井，商陽也；滎，二間也；俞，三間也；原，合谷也；經，陽谿也；合，曲池也。商陽在手大指次指內側，去爪甲角如韭葉，手陽明脈之所出也，刺可入同身寸之一分，留一呼，若灸者，可灸三壯。二間在手大指次指本節前內側陷者中，手陽明脈之所流也，刺可入同身寸之三分，留六呼，若灸者，可灸三壯。三間在手大指次指本節後內側陷者中，手陽明脈之所注也，刺可入同身寸之三分，留三呼，若灸者，可灸三壯。合谷在手大指次指岐骨之間，手陽明脈之所過也，刺可入同身寸之三分，留六呼，若灸者，可灸三壯。陽谿在腕中上側兩筋間陷者中，手陽明脈之所行也，刺可入同身寸之三分，留七呼，若灸者，可灸三壯。曲池在肘外輔骨屈肘兩骨中，手陽明脈之所入也，以手拱胸取之，刺可入同身寸之五分，留七呼，若灸者，可灸三壯。心之腑小腸，小腸之井，少澤也；滎，前谷也，俞，後谿也；原，腕骨也；經，陽谷也；合，少海也。少澤在手小指之端，去爪甲下同身寸之一分陷者中，手太陽脈之所出也。刺可入同身寸之一分，留二呼，若灸者，可灸一壯。前谷在手小指外側本節前陷者中，手太陽脈之所流也，刺可入同身寸之一分，留三呼，若灸者，可灸三壯。後谿在手小指外側本節後陷者中，手太陽脈之所注也，刺可入同身寸之一分，留二呼，若灸者，可灸一壯。腕骨在手外側腕前起骨下陷者中，手太陽脈之所過也，刺可入同身寸之二分，留三呼，若灸者，可灸三壯。陽谷在手外側腕中銳骨之下陷者中，手太陽脈之所行也，刺可入同身寸之二分，留三呼，若灸者，可灸三壯。少海在肘內大骨外，去肘端同身寸之五分陷者中，屈肘乃得之，手太陽脈之所入也，刺可入同身寸之二分，留七呼，若灸者，可灸五壯。心包之腑三焦，三焦之井，關衝也；滎，液門也；俞，中渚也；原，陽池也；經，支溝也；合，天井也。關衝在手小指次指之端，去爪甲角如韭葉，手少陽脈之所出也，刺可入同身寸之一分，留三呼，若灸者可灸三壯。液門在手小指次指間陷者中，手少陽脈之所流也，刺可入同身寸之二分，留二呼，若灸者，可灸三壯。中渚在手小指次指本節後間陷者中，手少陽脈之所注也，刺可入同身寸之二分，留三呼，若灸者，可灸三壯。陽池在手表腕上陷者中，手少陽脈之所過也，刺可入同身寸之二分，留六呼，若灸者，可灸三壯。支溝在腕後同身寸之三寸兩骨之間陷者中，手少陽脈之所行也，刺可入同身寸之二分，留七呼，若灸者可灸三壯。天井在肘外大骨之後，同身寸之一寸兩筋間陷者中，屈肘得之，手少陽脈之所入也，刺可入同身寸之一寸，留七呼，若灸者，可灸三壯。腎之腑膀胱，膀胱之井，至陰也；滎，通谷也；俞，束骨也；原，京骨也；經，崑崙也；合，委中也。至陰在足小指外側，去爪甲角如韭葉，足太陽脈之所出也，刺可入同身寸之一分，留五呼，若灸者，可灸三壯，通谷在足小指外側本節前陷者中，足太陽脈之所流也，刺可入同身寸之二分，留五呼，若灸者，可灸三壯。束骨在足小指外側本節後赤白肉際陷者中，足太陽脈之所注也，刺可入同身寸之三分，留三呼，若灸者，可灸三壯。京骨在足外側大骨下赤白肉際陷者中，按而得之，足太陽脈之所過也，刺可入同身寸之三分，留七呼，若灸者，可灸三壯。崑崙在足外踝後跟骨上陷者中，細脈動應手，足太陽脈之所行也，刺可入同身寸之五分，留十呼，若灸者，可灸三壯。委中在膕中央約文中動脈，足太陽脈之所入也，刺可入同身寸之五分，留七呼，若灸者，可灸三壯。如是六腑之俞，腑各六穴，則三十六俞，以左右脈具而言之，則七十二穴。】
【`張志聰`曰：六腑各有六，六六三十六穴，左右合之，共七十二穴，亦皆出於手足之指端，入於肘膝之合穴。六者，井滎俞經原合也。此六腑之俞，出於井金，溜於滎水，注於俞木，行於原經火，入於合土。蓋天為陽，地為陰，腑為陽，臟為陰。故臟合地之五行，腑合天之六氣。六氣之中有二火，故多原穴也。原者，謂火之原，生於陰中之少陽也。`張兆璜`曰：臟氣出於井木，腑氣出於井金。蓋春夏者，天之陰陽也；秋冬者，地之陰陽也。臟始於天之春木，而終於冬令之水，腑始於地之秋金，而復交於春夏，此皆臟腑陰陽更互之妙用。故曰，天有陰陽，地亦有陰陽。木火土金水，地之陰陽也，生長化收藏下應之。故陽中有陰，陰中有陽。夫生長化收藏，四時之氣也，而五臟五行應之。故曰陽中有陰，陰中有陽。】

熱俞五十九穴。
【`馬蒔`曰：此言刺熱之俞，共有五十九穴也。頭上五行，每行五穴，中行上星、顖會、前頂、百會、後頂也。又次兩旁，五處、承光、通天、絡郄、玉枕也。又次兩旁，臨泣、目窻、正營、承靈、腦空也，已上共二十五穴。又大杼、膺俞、缺盆、風門，左右共八穴。又氣衝、三里、上巨虛、下巨虛，左右共八穴。又雲門、髃骨、委中、腰俞，左右共八穴也。已上共三八二十四穴。又五俞之旁，魄戶、神堂、魂門、意舍、志室，左右共十穴。通共五十九穴。其分寸刺灸之數，俱見[水熱穴]論中。】

水俞五十七穴。
【`馬蒔`曰：此言刺水之俞，共有五十七穴也。尻上五行，行五，乃背脊當中行，督脈氣所發者，即脊中、懸樞、命門、腰俞、長強，計五穴。次俠督脈兩旁，足太陽脈氣所發者，即大腸俞、小腸俞、膀胱俞、中𦛗內俞、白環俞，左右共十穴。又次外俠兩旁，亦足太陽脈氣所發者，即胃倉、肓門、志室、胞肓、秩邊，左右共十穴。又伏兔上各二行，行五，乃足少陰脈氣所發者，即中注、四滿、氣穴、大赫、橫骨，左右共十穴。又次俠衝脈足少陰兩旁，乃足陽明脈氣所發者，即外陵、大巨、水道、歸來、氣衝，左右共十穴。又踝上各一行，行六，乃足少陰陰蹻脈氣所發者，即太谿、復溜、築賓、照海、交信、陰谷，左右共十二穴。通共五十七穴，其分寸鍼灸之數，見[水熱穴]論中。】

頭上五行，行五，五五二十五穴。 【 行，音杭，下同。】
【`張志聰`曰：此節熱俞內穴重言之者，謂熱俞即是氣穴，可以取氣，可以瀉熱，亦可使熱邪隨氣而洩，故下文曰熱俞在氣穴。】

中𦛗兩旁各五，凡十穴。
【`王冰`曰：謂五臟之背俞也。肺俞在第三椎下兩旁，心俞在第五椎下兩旁，肝俞在第九椎下兩旁，脾俞在第十一椎下兩旁，腎俞在第十四椎下兩旁。此五臟俞者，各俠脊相去同身寸之一寸半，並足太陽脈之會，刺可入同身寸之三分，肝俞留六呼，餘並留七呼，若灸者，可灸三壯。俠脊數之，則十穴也。】
【`張志聰`曰：𦛗、膂同，在脊骨兩旁，各開一寸五分，足太陽膀胱經之五臟俞也。】

大椎上兩旁各一，凡二穴。
【`馬蒔`曰：按大椎乃督脈經穴，至腰俞，共二十一椎，其曰二十四椎者，以項骨三椎不算也，至尾骶穴亦不算。今人灸大椎者，俱是項骨高起者，見其骨高而大，誤以為大椎而取之。愚今除項骨三節，則大椎又數為第一椎，其兩旁即大杼穴，乃足太陽膀胱經穴名也。新校正以為大椎旁無穴意者，亦若今人以項之高骨為大椎耳。】
【`張志聰`曰：大椎兩旁，足太陽膀胱經之大杼穴也。脊骨之高起曰椎，大椎上者，謂大椎高起間之兩旁，非椎之上節也。王氏誤認為椎之上節，故云。《甲乙》、《經脈流注孔穴圖經》並不載，未詳何俞。`王芳侯`曰：兩旁各一凡此五字為首節之總綱，故以後不言此五字者，以每節咸準此也。】

目瞳子、浮白二穴。
【`王冰`曰：童子髎在目外，去眥同身寸之五分，手太陽手足少陽三脈之會，刺可入同身寸之三分，若灸者，可灸三壯。浮白在耳後入髮際，同身寸之一寸，足太陽少陽二脈之會，刺可入同身寸之三分，若灸者，可灸三壯。左右言之各二為四也。】

兩髀厭分中二穴。
【`王冰`曰：兩髀厭分中，即環跳穴，在髀樞後，足少陽太陽二脈之會，刺可入同身寸之一寸，留二呼，若灸者，可灸三壯。】
【`馬蒔`曰：環跳穴屬足少陽膽經，在髀樞中，側臥，伸下足，屈上足，以右手摸穴，左右搖撼取之。所謂髀厭者，即髀樞是也。】

犢鼻二穴。
【`王冰`曰：犢鼻在膝髕下胻上，俠解大筋中，足陽明脈氣所發，刺可入同身寸之六分，若灸者，可灸三壯。】
【`馬蒔`曰：犢鼻形如牛鼻，故名。《靈樞》[本輸]篇云：刺犢鼻者，屈不能伸。】

耳中多所聞二穴。
【`王冰`曰：多所聞即聽宮穴，在耳中珠子，大如赤小豆，手足少陽手太陽三脈之會，刺可入同身寸之一分，若灸者，可灸三壯。】

眉本二穴。
【`王冰`曰：眉本即攢竹穴，在眉頭陷者中，足太陽脈氣所發，刺可入同身寸之三分，留六呼，若灸者，可灸三壯。】

完骨二穴。
【`王冰`曰：完骨在耳後，入髮際，同身寸之四分，足太陽少陽之會，刺可入同身寸之三分，留七呼，若灸者，可灸三壯。】

項中央一穴。
【`王冰`曰：項中央風府穴，在項上入髮際，同身寸之一寸大筋內宛宛中，督脈陽維二經之會，疾言其肉立起，言休其肉立下，刺可入同身寸之四分，留三呼，灸之不幸，使人瘖。一名舌本。】

枕骨二穴。
【`王冰`曰：枕骨，竅陰穴也，在完骨上，枕骨下，搖動應手有空，足太陽少陽之會，刺可入同身寸之三分，若灸者，可灸三壯。一名上竅陰。】

上關二穴。
【`王冰`曰：上關，《鍼經》所謂刺之則呿不能欠者也，在耳前上廉起骨，開口有空，手少陽足陽明之會，刺可入同身寸之三分，留七呼，若灸者，可灸三壯。刺深，令人耳無所聞。】
【`馬蒔`曰：上關一名客主人，足少陽膽經穴，耳前起骨上廉，開口有空，張口取之乃得。　《靈樞》[本輸]篇云：刺上關者，呿不能欠。】

大迎二穴。
【`王冰`曰：大迎在曲頷前同身寸之一寸三分，骨陷中動脈，足陽明脈氣所發，刺可入同身寸之三分，留七呼，若灸者，可灸三壯。】

下關二穴。
【`王冰`曰：下關，《鍼經》所謂刺之則欠不能呿者也，在上關下，耳前動脈下廉，合口有空，張口則閉，足陽明少陽二脈之會，刺可入同身寸之三分，留七呼，若灸者，可灸三壯。耳中有乾擿者，不得灸也。】
【`馬蒔`曰：下關屬足陽明胃經穴，閉口有穴。《靈樞》[本輸]篇云：刺下關者，欠不能呿。】

天柱二穴。
【`王冰`曰：天柱在俠項後髮際大筋外廉陷中，足太陽脈氣所發，刺可入同身寸之二分，留六呼，若灸者，可灸三壯。】

巨虛上下廉四穴。
【`王冰`曰：巨虛上廉，足陽明與大腸合也，在膝犢鼻下胻外廉，同身寸之六寸，足陽明脈氣所發，刺可入同身寸之八分，若灸者，可灸三壯。下廉，足陽明與小腸合也，在上廉下同身寸之三寸，足陽明脈氣所發，刺可入同身寸之三分，若灸者，可灸三壯。】
【`馬蒔`曰：巨虛上廉，一名上巨虛，在三里下三寸，舉足取之。巨虛下廉，一名下巨虛，在上廉下三寸，蹲地舉足取之。】

曲牙二穴。
【`王冰`曰：曲牙，頰車穴也，一名機關，在耳下曲頰端陷者中，開口有空，足陽明脈氣所發，刺可入同身寸之三分，若灸者，可灸三壯。】

天突一穴。
【`張志聰`曰：天突穴在結喉下四寸宛宛中，屬任脈所發。】

天府二穴。
【`王冰`曰：天府在腋下同身寸之三寸，臂臑內廉動脈陷中，手太陰脈氣所發，禁不可灸，刺可入同身寸之四分，留三呼。】
【`馬蒔`曰：天府以鼻取之。】

天牖二穴。
【`王冰`曰：天牖在頸筋間缺盆上，天容後，天柱前，完骨下，髮際上，手少陽脈氣所發，刺可入同身寸之一寸，留七呼，若灸者，可灸三壯。】

扶突二穴。
【`王冰`曰：扶突在頸當曲頰下，同身寸之一寸，人迎後，手陽明脈氣所發，仰面取之，刺可入同身寸之四分，若灸者，可灸三壯。】
【`馬蒔`曰：扶突一名水突，手陽明大腸經，氣舍後一寸半，在頸大筋間，當曲頰下一寸，人迎後一寸半，仰面取之，鍼三分，灸三壯。】

天窻二穴。
【`王冰`曰：天窻在曲頰下扶突後動脈應手陷者中，手太陽脈氣所發，刺可入同身寸之六分，若灸者，可灸三壯。】
【`馬蒔`曰：天窻一名窻籠，屬手太陽小腸經，頸大筋間前曲頰下扶突後應手陷中，鍼三分，灸三壯。】

肩解二穴。
【`王冰`曰：肩解，謂肩井也，在肩上陷解中，缺盆上，大骨前，手足少陽陽維之會，刺可入同身寸之五分，若灸者，可灸三壯。】
【`馬蒔`曰：肩解即肩井，又名膊井，屬足少陽膽經穴，肩上陷中，缺盆上，大骨前二寸半，以二指按取，當中指下陷中，鍼四分，不宜灸。】

關元一穴。
【`馬蒔`曰：關元屬任脈經穴，在齊下三寸。】

委陽二穴。
【`王冰`曰：委陽，三焦下輸俞也，在膕中外廉兩筋間，此足太陽之別絡，刺可入同身寸之七分，留五呼，若灸者，可灸三壯，屈身而取之。】
【`馬蒔`曰：委陽屬足太陽膀胱經，承扶下一寸六分，屈伸取之，鍼七分，留六呼，灸三壯。】

肩貞二穴。
【`王冰`曰：肩貞在肩曲胛下兩骨解間，肩髃後陷者中，手太陽脈氣所發，刺可入同身寸之八分，若灸者，可灸三壯。】
【`馬蒔`曰：肩貞鍼五分，灸三壯。】

瘖門一穴。
【`王冰`曰：瘖門在項髮際宛宛中，入繫舌本，督脈陽維二經之會，仰頭取之，刺可入同身寸之四分，不可灸，灸之令人瘖。】
【`馬蒔`曰：瘖門一名瘂門，一名舌厭，又名舌橫，在項後風府後一寸，入髮際五分，項中央宛宛中，鍼三分，留三呼。禁灸，令人啞。】

齊一穴。 【 齊、臍同。】
【`王冰`曰：齊中禁不可刺，刺之使人齊中惡瘍潰矢出者，死不可治。若灸者，可灸三壯】
【`張志聰`曰：齊中有神闕穴，一名氣舍，當齊中，禁刺，屬任脈。】

胷俞十二穴。
【`王冰`曰：胷俞十二穴，謂俞府、彧中、神藏、靈墟、神封、步廊，左右則十二穴也。俞府在巨骨下俠任脈兩旁橫，去任脈各同身寸之二寸陷者中；下五穴，遞相下同身寸之一寸六分陷者中，並足少陰脈氣所發，仰而取之，刺可入同身寸之四分，若灸者，可灸五壯。】
【`馬蒔`曰：俞府，巨骨下璇璣旁二寸陷中，仰而取之。神藏並鍼三分，灸五壯。餘同王注。】

背俞二穴。
【`王冰`曰：背俞，大杼穴也，在脊第一椎下兩旁，相去各同身寸之一寸半陷者中，督脈別絡、手足太陽三脈氣之會，刺可入同身寸之三分，留七呼，若灸者，可灸七壯。】
【`馬蒔`曰：大杼屬足太陽膀胱經穴，在大椎下一寸半，鍼三分，留七呼，灸三壯。按前云大椎上兩旁各一，當是大杼，此又重言之，故王氏以彼為未詳。】
【`張志聰`曰：背俞謂膈俞穴，在大椎下第七椎間，各開中行一寸五分。】

膺俞十二穴。
【`王冰`曰：膺俞十二穴，謂雲門、中府、周榮、胷鄉、天谿、食竇，左右共十二穴也。雲門在巨骨下，俠任脈旁，橫去任脈各同身寸之六寸陷者中，動脈應手。雲門、中府，相去同身寸之一寸，餘五穴，遞相去同身寸之一寸六分陷者中，並手太陰脈氣所發。雲門、食竇，舉臂取之，餘並仰而取之。雲門刺可入同身寸之七分，太深，令人逆息。中府刺可入同身寸之三分，留五呼。餘刺可入同身寸之四分，若灸者，可灸五壯。】
【`馬蒔`曰：雲門、中府屬手太陰肺經穴，胷鄉、周榮、天谿、食竇，屬足太陰脾經穴。雲門在巨骨下俠氣戶旁二寸陷中，去胷中任脈兩旁相去各六寸，鍼三分，灸五壯。中府在雲門下一寸，鍼三分，留五呼，灸五壯。周榮在中府下一寸六分，仰而取之。胷鄉在周榮下一寸六分陷中，仰而取之。天谿在胷鄉下一寸六分陷中，仰而取之。食竇在天谿下一寸六分陷中，舉臂取之。並鍼四分，灸五壯。】
【`張志聰`曰：胷之兩旁曰膺，中府下雲門一寸，餘五穴，遞相下同身寸之一寸六分陷者中，】

分肉二穴。
【`王冰`曰：分肉在足外踝上絕骨之端，同身寸之三分筋肉分間，陽維脈氣所發，刺可入同身寸之三分，留七呼，若灸者，可灸三壯。】
【`馬蒔`曰：分肉一名陽輔，足少陽膽經穴，足外踝上四寸，輔骨前絕骨端三分，去坵墟七分。】

踝上橫二穴。
【`王冰`曰：內踝上者，交信穴也。交信去內踝上同身寸之二寸，少陰前，太陰後，筋骨間，足陰蹻之郄，刺可入同身寸之四分，留五呼，若灸者，可灸三壯。外踝上，附陽穴也。附陽去外踝上同身寸之三寸，太陽前，少陽後，筋骨間，陽蹻之郄，刺可入同身寸之六分，留七呼，若灸者，可灸三壯。】
【`馬蒔`曰：內踝上即交信穴，屬足少陰腎經。外踝上即附陽穴，屬足太陽膀胱經。】

陰陽蹻四穴。
【`王冰`曰：陰蹻穴，在足內踝下，是謂照海，陰蹻所生，刺可入同身寸之四分，留六呼，若灸者，可灸三壯。陽蹻穴，是謂申脈，陽蹻所生，在外踝下陷者中，容爪甲，刺可入同身寸之三分，留七呼，若灸者，可灸三壯。】
【`馬蒔`曰：陰蹻屬足少陰腎經穴，陽蹻屬足太陽膀胱經穴。】

水俞在諸分，熱俞在氣穴，寒熱俞在兩骸。
【`王冰`曰：分謂肉之分理間，治水取之。熱俞，瀉熱則取之。】
【`馬蒔`曰：此重言治水治熱治寒熱之俞各有所在也。言水俞固有五十七穴，其穴在諸經分肉之間；熱俞固有五十九穴，其穴皆為氣會之穴；寒熱俞自有灸寒熱之法，其穴皆在兩骸之中。】
【`張志聰`曰：此節當與下厭中二穴節串讀。夫百病之始生也，皆生於風雨寒暑。風暑，天之陽熱；雨水，地之陰寒。感天地之寒熱，病吾身之陰陽，是氣分之邪，當從氣分而出，故名之曰氣穴論，謂以上三百六十五穴，以應周天之氣數，所以取氣所以瀉邪者也。諸分者，大小分肉之間，皮膚肌腠之氣分也。氣穴者，榮衛血氣之所注也。】

厭中二穴。
【`王冰`曰：骸厭，謂膝外俠膝之骨厭中也。】
【`馬蒔`曰：厭中二穴，是重言髀厭中之穴，左右共有二也。此穴即前環跳穴，王注以上節骸字連為骸厭穴，則上節兩字可讀乎？甚非。】
【`張志聰`曰：膝解為骸，兩骸厭中二穴，謂足少陽之陽陵泉也。夫十一臟腑之氣，皆取決於膽，謂少陽主初生之氣也。故寒熱獨取兩骸厭中，謂在臟在腑，其寒熱之邪，皆從少陽之氣以升散，故[邪氣臟腑病形]篇曰：其寒熱者取陽陵泉。若王注，誠非。】

大禁二十五，在天府下五寸。
【`馬蒔`曰：大禁二十五者，即五里穴，肘上三寸行向裏大脈中央，屬手陽明大腸經。《靈樞》[本輸]篇云：尺動脈在五里，五腧之禁也。《靈樞》[玉版]論云：迎之五里，中道而止，五至而已，五往而藏之氣盡矣。故五五二十五而竭其俞矣。蓋言鍼之二十五次而俞氣盡，其人必死，故大禁刺五，非穴有二十五也。】
【`張志聰`曰：此言有大禁之穴，在天府下五寸，乃手陽明大腸經之五里穴也。五往，五刺也，謂五臟各有五俞，五俞五刺，五五二十五刺，則五臟之氣盡矣。故曰大禁二十五，謂禁二十五刺也。此言三百六十五穴之血氣，由五臟大絡之所注也。】

凡三百六十五穴，鍼之所由行也。
【`林億`曰：詳自臟俞五十至此，並重複，共得三百六十穴，通前天突、十椎、上紀、下紀，共三百六十五穴，除重複實有三百一十三穴。】
【`馬蒔`曰：通共計之，有三百五十七穴。其天突、大椎、上脘、關元俱在內，天突、關元、環跳俱重複。想有脫簡，故不全耳。】
【`張志聰`曰：自天突、十椎、上紀，關元至厭中二穴，共計三百六十四穴、然內多重複，想有脫簡，故不全耳。】

黃帝曰：余已知氣穴之處，遊鍼之居，願聞孫絡谿谷，亦有所應乎？
岐伯曰：孫絡三百六十五穴會，亦以應一歲，以溢奇邪，以通榮衛。榮衛稽留，衛散榮溢，氣竭血著，外為發熱，內為少氣。疾瀉無怠，以通榮衛。見而瀉之，無問所會。
【`王冰`曰：孫絡，小絡也，謂絡之支別者。榮積衛留，內外相薄者，見其血絡當即瀉之，亦無問其脈之俞會。】
【`馬蒔`曰：此言孫絡亦應一歲之數，其有奇邪為病，當瀉之也。孫絡者，其絡盛多，如子化而為孫，不特十五絡而已。言孫絡亦會於三百六十五穴，亦以應一歲也。奇邪者，不正之邪也。一值此邪，則漸至外為發熱，而內為少氣，須當急瀉無怠，以通榮衛可也。何必問其所會而始治之乎？】
【`張志聰`曰：居謂鍼所止之處。遊鍼者，謂得鍼之道，而以神遇之，若遊刃然，恢恢乎有餘地矣。[脈度]篇曰：經脈為裏，支而橫者為絡，絡之別者為孫。孫絡亦有三百六十五穴，以應一歲之氣。孫絡滿則流溢于大絡而生奇病，蓋大絡之血氣，外出於皮膚，而與孫絡相遇。是以脈外之衛，脈內之榮，相交通於孫絡皮膚之間，是孫絡外通於皮膚，內連於經脈以通榮衛者，故邪客之，則榮衛稽留，榮衛不能相將而行，則氣竭而血著矣。邪氣在外則為發熱，正氣稽留，內為少氣，當疾瀉無怠，以通榮衛，見其血留色變之處，即刺洩之，無問其穴會之所在也。`王芳侯`曰：按[脈度]篇云：盛而血者疾誅之，盛者瀉之，虛者引藥以補之。是病在絡脈者，止用鍼瀉而不補，故不必論其穴會也。】

帝曰：善。願聞谿谷之會也。
岐伯曰：肉之大會為谷，肉之小會為谿。肉分之間，谿谷之會，以行榮衛，以會大氣。邪溢氣壅，脈熱肉敗，榮衛不行，必將為膿。內銷骨髓，外破大膕。留于節湊，必將為敗。積寒留舍，榮衛不居。卷肉貽筋，肋肘不得伸，內為骨痹，外為不仁，命曰不足，大寒留于谿谷也。谿谷三百六十五穴會，亦應一歲。其小痹淫溢，循脈往來，微鍼所及，與法相同。
【`王冰`曰：內銷骨髓，外破大膕，熱過故致是。若留于骨節之間，津液所湊之處，則骨節之間，髓液皆潰為膿。故必敗爛筋骨而不得屈伸矣。卷肉縮筋，肋肘不伸，內為骨痹，外為不仁，乃邪氣甚盛，真氣不榮，髓溢內消，故為是也。不足，謂陽氣不足也。寒邪外薄，久積淹留，陽不外勝，內銷筋髓，故曰不足，大寒留于谿谷之中也。若小寒之氣，流行淫溢，隨脈往來為痺病，用鍼調者，與常法相同爾。】
【`馬蒔`曰：此言谿谷亦應一歲之數，其有奇邪為病，當調之也。應一歲者，言亦有三百六十五也。肉之大會為谷，故有合谷、陽谷、陰谷、通谷之類。內之小會為谿，故有解豁、後谿、天豁、俠谿之類。凡谿谷者，所以行榮衛而會大氣也。今邪溢氣壅，脈熱肉敗，漸致為膿，消髓破膕，必將為敗，敗則甚於膿矣。消髓破膕，卷肉縮筋，內為骨痹，外為不仁，命曰不足，大寒留於谿谷故耳。須微鍼刺之，運以常法，則谿谷之病可卻也。】
【`張志聰`曰：此言肌腠之間，亦所以行榮衛者也。夫肉有大分小分，大分者，如股肱之肉，各有界畔；小分者肌肉之內，皆有文理。然理路雖分，而交相會合，是大分處即是大會處，小分處即是小會處也。分會之間，以行榮衛之氣，故名之曰谿谷。《易》曰：山澤通氣。如山澤之氣，從豁谷以相通大氣宗氣也。愚按榮氣生于中焦，水穀之精流溢于脈中，布散于脈外，專精者行于經隧。經隧者胃之大絡，與五臟六腑之大絡也。是榮氣之有行于脈中，有行于脈外，有同宗氣出于胃之經隧，注于臟腑之大絡，而出于肌腠之間，三者之氣交相會合，故曰以行榮衛，以會大氣。是以上節論脈中之榮氣，與衛氣交通於孫絡之間，此論布散之榮氣，與衛氣宗氣大會于分肉之外，是衛氣之通於脈中，而榮氣之行於脈外者也。夫氣為陽邪，留於肌腠之氣分，邪正相搏則為病熱，故有壅膿消破之敗證矣。邪氣淫溢，則正氣自壅，谿谷之氣，與脈相通，故脈熱於內而肉敗於外也。榮衛不行，則血氣留滯而為癰膿。膕，足之股肉也，節湊筋骨相連之處，邪留其間，則筋骨必將為敗矣。此論邪因氣以化熱，故止言熱證而不言熱邪。下論寒邪所客，故曰積寒。積寒留舍，致榮衛不能居其間，寒邪凝滯，又不得正氣以和之，以致肉卷而筋縮也。肋肘乃筋骨之機關，故不得伸舒，邪閉于外，故內為骨痹；榮衛內逆，故外為不仁。命曰不足，蓋熱邪淫溢，是屬有餘，寒性凝濇，故為不足。此大寒之邪，流于谿谷之間，以致筋骨皆為病也。夫谿谷之間，亦有三百六十五穴會，以應一歲，與孫絡相同，可以微鍼刺取，以瀉其邪。小痹者，謂邪始入於皮膚，未傷筋骨。脈，謂孫絡脈也。邪在皮膚，循脈往來，見而瀉之，與治孫絡之法相同，而亦不必問其穴會之所在也。此言邪之客於人也，必先始於皮膚，次於孫絡，入於肌肉，以及於筋骨，在淺之時，微鍼所及，易於散解，無使其入深而為大痹也。`張兆璜`曰：皮膚為之不仁，緣榮衛不居於外，不居於外者，逆於脈內也，故此節無脈病。】
【`莫仲超`曰：熱邪流行，則榮衛不行，寒邪留舍，則榮衛不居，邪正之不相合也。】

帝乃辟左右而起，再拜曰：今日發蒙解惑，藏之金匱，不敢復出。乃藏之金蘭之室，署曰氣穴所在。
岐伯曰：孫絡之脈別經者，其血盛而當瀉者，亦三百六十五脈，並注于絡，傳注十二脈絡，非獨十四脈絡也。內解瀉于中者，十脈。 【 解，去聲。】
【`王冰`曰：十四絡者，謂十二經絡，兼任脈督脈之絡也。脾之大絡起自于脾，故不并言之也。解謂骨解之中經絡也，雖則別行，然所受邪，亦隨注瀉於五臟之脈，左右各五，故十脈也。】
【`馬蒔`曰：此言孫絡當瀉者眾，而總括于五臟之十穴也。孫絡者，絡之最盛，如子化而為孫也。孫絡之脈，別其正經，其凡血盛而當瀉者，亦有三百六十五，然始注於一經之絡，而傳注於手足十二經之絡，故名雖有十五絡，其脾之大包有公孫絡在，其陰陽蹻二絡，又盡於膀胱腎經，不必以十四脈為說，而始知傳注者之遍也。內知當瀉者十脈，止將十脈瀉之，而孫絡之邪盡去矣，又不必取十二絡也。蓋五臟之俞穴，左右各五，故曰十脈也。】
【`張志聰`曰：此復申明孫絡之與大絡相通也。夫經脈之支別曰絡脈，絡脈之支別曰孫絡，而孫絡之脈又有與經脈相別，而與大絡相通者，亦三百六十五脈，並注於大絡，復傳注於十二脈絡，非獨十四脈絡也。蓋言十四脈絡之外，而又有十二脈絡。十四脈絡者，十二臟俯與任督之別，共十四大絡也。十二脈絡者，十二臟腑之經正也。是十二經正與十四大絡相通，十四大絡復與三百六十五絡相通，是以邪舍於孫絡，留而不去，閉塞不通，不得入於經流，溢於大絡，而生奇病。故曰以溢奇邪，以通榮衛。十脈者，謂五臟之脈也。此言孫絡三百六十五脈，與十二脈絡，十四大絡，設有邪客於其間者，當從五臟之經脈以瀉解之，蓋諸絡之原本於五臟也。故[繆刺]篇曰：凡刺之數，先冶其經脈，切而從之，審其虛實而調之。不調者經刺之有病，而經不病者繆刺之，因視其皮部有血絡者，盡取之。】
【`張兆璜`曰：上節云以痹淫溢，循脈往來，微鍼所及。末結曰內解於中者十脈，是從外而循於內也。[繆刺]篇曰：先治其經脈，因視其皮部有血絡者，盡取之。是從內而循於外也。蓋邪之中人，始於皮膚孫絡，入筋骨經脈，有留舍於外者，有流溢於內者，有從淺而入深者，有從裏而復出之表者，邪氣淫溢，無有恒常也。】


# 氣府
★ 素問·氣府論篇第五十九
【`馬蒔`曰：氣府者，各經脈氣交會之府也。故有言本經而他經之穴入其中者，止論脈氣所發所會，不以本經別經為拘也。其穴有多少，亦不拘於本經故耳。前篇論穴，故名[氣穴]，而此論脈氣所發，故名曰氣府也。】
【`張志聰`曰：此篇無問答之辭，而曰論者，伯承上章復論三陽經脈氣所發者，亦三百六十五穴，以應周天之數，然止論手足之三陽而不及於陰也。】

足太陽脈氣所發者七十八穴：兩眉頭各一，入髮至項三寸半，旁五，相去三寸，其浮氣在皮中者凡五行，行五，五五二十五。項中大筋兩旁各一，風府兩旁各一，俠背以下至尻尾二十一節十五間各一，五臟之俞各五，六腑之俞各六，委中以下至足小指旁各六俞。 【 行，並音杭。】
【`王冰`曰：七十八穴，兼氣浮薄相通者言之，當言九十三穴，非七十八穴也。正經脈會發者七十八穴，浮薄相通者一十五穴，則其數也。兩眉頭各一，謂攢竹穴也。入髮至項三寸半，旁五，相去三寸，謂大杼、風門各二穴也。以上所在，刺灸分壯，與氣穴同法。浮氣，謂氣浮而通之可以去熱者也。五行，謂頭上自髮際中同身寸之二寸，後至項之後者也。二十五者，其中行則顖會、前項、百會、後頂、強間，計五，督脈氣也。次俠旁兩行，則五處、承光、通天、絡卻、玉枕各五，本經氣也。又次旁兩行，則臨泣、目窻、正營、承靈、腦空各五，足少陽氣也。兩旁四行，各五則二十穴，中行五則二十五也，其刺灸分壯，與水熱穴同法。項中大筋兩旁，謂天柱二穴也。風府兩旁各一，謂風池二穴也。以上刺灸分壯，與氣穴同法。十五間各一者，今《中誥孔穴圖經》所存者十三穴，左右共二十六，謂附分、魄戶、神堂、譩譆、鬲關、魂門、陽綱、意舍、胃倉、肓門、志室、胞肓、秩邊十三也。附分在第二椎下，附項內廉兩旁，各相去俠脊同身寸之三寸，足太陽之會，刺可入同身寸之八分，若灸者，可灸五壯。魄戶在第三椎下兩旁上直附分，足太陽脈氣所發，下十二穴並同，正坐取之，刺可入同身寸之五分。神堂在第五椎下兩旁上直魄戶，刺可入同身寸之三分。譩譆在第六椎下兩旁上直神堂，以手厭之，令病人呼譩譆之聲，則脈動應手，足太陽服氣所發，刺可入同身寸之六分，留七呼，灸並如附分法。鬲關在第七椎下兩旁上直譩譆，正坐開肩取之，刺可入同身寸之五分，若灸者，可灸三壯。魂門在第九椎下兩旁上直鬲關，正坐取之，刺灸分壯如鬲關法。陽綱在第十椎下兩旁上直魂門，正坐取之，刺灸分壯如魂門法。意舍在第十一椎下兩旁上直陽綱，正坐取之，刺灸分壯如陽綱法。胃倉在第十二椎下兩旁上直意舍，刺灸分壯如意舍法。肓門在第十三椎下兩旁上直胃倉，刺同胃倉，可灸三十壯。志室在第十椎下兩旁上直肓門，正坐取之。胞肓在第十九椎下兩旁上直志室，伏而取之。秩邊在第二十一椎下兩旁上直胞肓，伏而取之，刺灸分壯並如魄戶法。五臟之俞各五：肺俞在第三椎下兩旁，俠脊相去各同身寸之一寸半，刺可入同身寸之三分，留七呼，若灸者，可灸三壯。心俞在第五椎下兩旁，相去及刺如肺俞法。肝俞在第九椎下兩旁，相去及刺如肺俞法，留六呼。脾俞在第十一椎下兩旁，相去及刺如肺俞法。腎俞在第十四椎下兩旁，相去及刺如肺俞法。六腑之俞各六：膽俞在第十椎下兩旁，相去同身寸之一寸半，正坐取之，刺可入同身寸之五分，留七呼，灸三壯。胃俞在第十二椎下兩旁，相去及刺如肺俞法。三焦俞在第十三椎下兩旁，相去及刺如膽俞法。大腸俞在第十六椎下兩旁，相去及刺如肺俞法，留六呼。小腸俞在第十八椎下兩旁，相去及刺如肺俞法，留六呼。膀胱俞在第十九椎下兩旁，相去及刺如肺俞法，留六呼。五臟六腑之俞若灸者，並可灸三壯。委中以下至足小指旁，各六俞，謂委中、崑崙、京骨、束骨、通谷、至陰六穴也。左右言之，則十二俞也。其所在刺灸，如氣穴法。經言脈氣所發者七十八穴，今此所有兼亡者九十三穴，由此則大數差錯，傳寫有誤也。】
【`馬蒔`曰：此言足太陽膀胱經脈氣所發之穴。凡本經與別經有關於脈氣所發者七十八穴，不必盡拘于本經也。攬竹在兩眉頭少陷宛宛中，鍼一分，留三呼，瀉三吸，禁灸。入髮至項三寸半者，蓋自後項上至入髮，則自入髮至項而下，計有三寸半許，其數正如二穴所在也。中乃督脈，旁有四行，俱足太陽經穴，故曰旁五。二穴各開中行一寸半，則在左之穴，至在右之穴，共相去三寸也。大杼在第一椎下兩旁，相去脊中一寸半，鍼三分，留七呼，禁灸。風門在二椎下兩旁，相去脊中各一寸半，鍼五分，留七呼，灸三壯。入髮者，入後髮際也。其浮氣在皮中者凡五行，行五，五五二十五。夫浮氣者，謂氣浮于頭上，在頭上之皮中者，凡有五行，此五行者，太陽經兼中行督脈經及旁行足少陽經而言也。五處，夾中行上星穴一寸半，鍼三分，留七呼，灸三壯。承光，五處後一寸半，鍼三分，禁灸。通天，承光後一寸半，鍼三分，留五呼，灸三壯。絡卻，通天後一寸半，鍼三分，留五呼，灸三壯。玉枕，絡卻後一寸半，鍼三分，留三呼，灸三壯。天柱係足太陽膀胱經穴，在項後髮際大筋外廉陷中，鍼二分，留三呼，瀉五吸，灸不及鍼。風府係督脈經，風池係足少陽膽經，乃手足少陽陽維之會，鍼三分，灸三壯。俠背以下至尻尾二十一節，言人之項骨有三節，自三節以下至尾骶，共有二十一節，蓋自大椎以下數之耳。十五間各一，謂內有十五椎之間各一穴，則左右計有三十穴，其五臟之俞各五，六腑之俞各六，皆在于其中矣。蓋指肺俞、厥陰俞、心俞、鬲俞、肝俞、膽俞、脾俞、胃俞、三焦俞、腎俞，大腸俞、小腸俞、膀胱俞、中膂內俞、白環俞，共計一十有五也。肺俞：第三椎下兩旁，相去各一寸五分；可對乳引繩度之；又搭手左取右，右取左，當中指末是穴，正坐取之，鍼五分，留七呼，灸至百壯者有之。厥陰俞：一名厥陰，即手厥陰心胞絡之俞也。四椎下兩旁，相去各一寸半，鍼三分，灸七壯。心俞：五椎下兩旁，相去各一寸半，鍼三分，留七呼，禁灸。鬲俞：七椎下兩旁，相去一寸半。《難經曰》：血會鬲俞。上則心俞，心生血，下則肝俞，肝藏血，故鬲俞為血之會。刺三分，留七呼，灸三壯。胃俞：十三椎下，相去各一寸半，鍼三分，留七呼，灸七壯。腎俞：十四椎下兩旁，相去各一寸半，鍼三分，留七呼，灸以年為壯。大腸俞：十六椎下兩旁，相去各一寸半，鍼三分，留六呼，灸三壯。小腸俞：十八椎下兩旁，相去各一寸半，鍼三分，留六呼，灸三壯。膀胱俞：十九椎下兩旁，相去各一寸半，鍼三分，留六呼，灸七壯。中膂內俞：二十椎下兩旁，相去各一寸半，鍼三分，留十呼，灸三壯。白環俞：二十一椎下兩旁，相去各一寸半，鍼五分，得氣則先瀉，瀉即補之，不宜灸。委中：在膕中央約文動脈陷中，令人面挺伏地臥取之，鍼五分，留三呼，灸三壯。崑崙：足踝外後起骨上陷中，鍼三分，留十呼，灸三壯。姙婦刺之落胎。京骨：足外側大骨下赤白肉際陷中，鍼三分，留七呼，灸七壯。束骨：足小指肉側本節後赤肉際陷中，鍼三分，留三呼，灸三壯。至陰：足小指外側陷中，鍼二分，留四呼，灸三壯。其肝俞、膽俞、脾俞、三焦俞所在，刺灸分壯並同王注，故不贅。】
【`張志聰`曰：脈者血氣之腑，穴者脈氣所發，入髮至項二句，照應末節手足諸魚際脈氣所發者句，皆無各一二字。蓋謂穴乃氣之所發，經外亦可取穴，不必拘於脈中，故下文云，其浮氣在皮中者，五五二十五穴，言太陽之氣浮於皮中，而少陽督脈，皆從太陽之氣，而為太陽之穴矣。夫脈氣行於脈中，三陽之氣行於脈外，氣循脈而行，脈隨氣而轉，脈氣之相從也。是以太陽之氣，循脈上升於頭項，而中行督脈之五穴，旁兩行太陽經之十穴，又旁兩行少陽經之十穴，皆從太陽之氣，而為太陽之脈氣所發，是剛健柔順脈隨氣發者也。後六經皆然。彼[熱病]論傷寒一日，太陽受之，其脈連于風府，故頭項痛腰脊強，此氣循脈而行也。此篇曰，其浮氣在皮中者，五五二十五穴，乃脈隨氣而發也。陰陽血氣，外內相將，雌雄相應者也。復提出臟腑俞者，以三百六十五之脈氣所發，皆本于五臟六腑也。】

足少陽脈氣所發者六十二穴：兩角上各二，直目上髮際內各五，耳前角上各一，耳前角下各一，銳髮下各一，客主人各一，耳後陷中各一，下關各一，耳下牙車之後各一，缺盆各一，腋下三寸，脅下至胠八間各一，髀樞中旁各一，膝以下至足小指次指各六俞。
【`王冰`曰：兩角上各二，謂天衝、曲鬢左右各一也。天衝在耳上如前，同身寸之三分，足太陽少陽二脈之會，刺可入同身寸之三分，若灸可灸五壯。曲鬢在耳上入髮際曲隅陷者中，鼓頷有空，足太陽少陽二脈之會，刺灸分壯如天衝法。直目上髮際內各五，謂臨泣、目窻、正營、承靈、腦空左右是也，所在刺灸分壯，並與水熱穴同法耳。前角上各一，謂頷厭二穴也，在曲角下顳顬之上廉，手足少陽足陽明三脈之會，刺可入同身寸之七分，留七呼，若灸者，可灸三壯，刺深令人耳無所聞。耳前角下各一，謂懸釐二穴也，在曲角上顳顬之下廉，手足少陽陽明四脈之交會，刺可入同身寸之三分，留七呼，若灸者，可灸三壯。銳髮下各一，謂和髎二穴也，在耳前銳髮下橫動脈，手足少陽二脈之會，刺可入同身寸之三分，若灸者可灸三壯。客主人二穴，在耳前上廉起骨，開口有空，手足少陽足陽明三脈之會，刺可入同身寸之三分，留七呼，若灸者，可灸三壯。耳後陷中各一，謂翳風二穴，在耳後陷中，按之引耳中，手足少陽二脈之會，刺可入同身寸之三分，若灸者，可灸三壯。下關穴在耳下。牙車之後各一，謂頰車二穴也。刺灸分壯，並與氣穴同法。缺盆，穴名，在肩下橫骨陷者中，足陽明脈氣所發，刺可入同身寸之二分，留七呼，若灸者，可灸三壯，太深令人逆息。腋下三寸，同身寸也，腋下謂淵腋、輒筋、天池；脅下至胠，則日月、章門、帶脈、五樞、維道、居髎，九穴，左右共計十八穴也。淵腋在腋下同身寸之三寸宛宛中，足少陽脈氣所發，舉臂得之，刺可入同身寸之三分，禁不可灸。輒筋在腋下同身寸之三寸，復前行同身寸之一寸著脅，足少陽脈氣所發，刺可入同身寸之六分，若灸者，可灸三壯。天池在乳後同身寸之二寸，腋下三寸，著脅直腋撅肋間，手心主足少陽二脈之會，刺可入同身寸之三分，若灸者可灸三壯。日月，膽募也，在第三肋端橫直心蔽骨旁，各同身寸之二寸五分，上直兩乳，期門下五分，手足太陰少陽二脈之會，刺可入同身寸之七分，若灸者，可灸五壯。章門，脾募也，在季肋端，足厥陰少陽二脈之會，側臥，屈上足伸下足，舉臂取之，刺可入同身寸之八分，留六呼，若灸者，可灸三壯。帶脈在季肋下同身寸之一寸八分陷中，足少陽帶脈二經之會，刺可入同身寸之六分，若灸者，可灸五壯。五樞在帶脈下同身寸之三寸，足少陽帶脈二經之會，刺可入同身寸之一寸，若灸者，可灸五壯。維道在章門下同身寸之五寸三分，足少陽帶脈二經之會，刺灸分壯如章門法。居髎在章門下同身寸之八寸三分骼骨上陷者中，陽蹻足少陽二脈之會，刺灸分壯如維道法。所以謂八間者，自腋下三寸至季肋，凡八肋骨也。髀樞中旁各一，謂環跳二穴也。膝以下至足小指次指各六俞，謂陽陵泉、陽輔、坵墟、臨泣、俠谿、竅陰六穴也。左右言之，則十二俞也。其所在刺灸分壯，並與氣穴同法。】
【`馬蒔`曰：此言足少陽膽經脈氣所發之穴名。凡本經與別經有關于脈氣所發者，計六十二穴，不必盡拘于本經也。髀樞中旁各一，謂環跳穴也。蓋環跳在髀樞之中旁各一者，言左右各一，非謂環跳在髀樞中旁也。天衝在耳後髮際二寸，鍼三分，灸三壯。曲鬢在耳上髮際曲隅陷中，鼓頷有空，鍼三分，灸三壯。頷厭在曲角上顳顬之上廉，刺三分，留七呼，灸三壯。客主人一名上關，在耳前起骨上廉，開口有空，張口得之，禁刺灸。翳風在耳後尖角陷中，按之引耳中痛，令人口咬錢二十文，取穴鍼三分，灸七壯。下關在客主人下耳前動脈下廉，合口有空，開口則閉，閉口有穴，鍼三分，留七呼，灸三壯。頰車在耳下曲頰端近前陷中，開口有空，鍼三分，灸三壯。輒筋期門下五分陷中，第三肋端，橫直蔽骨旁二寸半，上直兩乳，側臥，屈上足取之，鍼五分，灸五壯。天池，手厥陰心包絡經穴，腋下三寸，乳後一寸，著脅直腋撅肋間，鍼二分，灸三壯。章門係足厥陰肝經，季脅肋端，臍上二寸，兩旁開九寸，側臥肘尖盡處是穴，刺八分，留六呼，灸三壯。環跳，側臥，伸下足屈上足，以右手摸穴，左搖撼取之為得。陽陵泉在膝下一寸胻外廉陷中，端坐取之。陽輔，足外踝上四寸輔骨前，從骨角三分，去坵墟七寸，鍼五分，留七呼，灸三壯。坵墟，足外踝下如前陷中，在臨泣二寸，鍼五分，留七呼，灸三壯。臨泣，足小指次指本節後間陷中，去俠谿一寸五分，鍼二分，留五呼，灸三壯。俠谿，足小指次指岐骨間本節前陷中，鍼三分，留三呼，灸三壯。竅陰，足小指次指之端，去爪甲如韭葉，鍼一分，留二呼，灸三壯。懸釐、和髎、缺盆、淵掖、日月、帶脈、五樞、維道、居髎所在，刺灸分壯，並同本節王注。臨泣、目窻、正營、承靈、腦空所在，刺灸分壯亦同王注。見後[水熱穴]篇。】
【`張志聰`曰：夫太陽之氣，升上於頭項；少陽之氣，上升於頭頰。故此五脈從太陽之氣，則為太陽之氣所發；從少陽之脈，則為少陽之脈氣所發也。按[邪氣臟腑](邪氣臟腑病形)篇曰：諸陽之會，皆在於頭面。邪中於面則下陽明，中於項則下太陽，中於頰則下少陽。中者謂始中於三陽氣分，下者謂下於三陽之脈中。手足三陽之脈，盤錯於頭面頸頰之間，而手足三陽之氣，分部於頭面項頰之上，是以手少陽足陽明之脈，交過於足少陽之部署，而皆為足少陽之脈氣所發，餘經皆然。】
【`張兆璜`曰：太陽之氣，在頭正中而下於後項。少陽之氣，在頭兩旁，連於兩頰，而下於兩肩。陽明之氣，在面而下於膺喉。在經脈亦然，而支別則互相交錯於耳鼻前後上下之間。】

足陽明脈氣所發者六十八穴：額顱髮際旁各三，面鼽骨空各一，大迎之骨空各一，人迎各一，缺盆外骨空各一，膺中骨間各一，俠鳩尾之外當乳下三寸俠胃脘各五，俠齊廣三寸各三，下齊二寸俠之各三，氣街動脈各一，伏菟上各一，三里以下至足中指各八俞，分之所在穴空。 【 鼽，音求。齊、臍同。】
【`王冰`曰：額顱髮際旁各三，謂懸顱、陽白、頭維，左右共六穴也，正面髮際橫行數之。懸顱在曲角上顳顬之中，足陽明脈氣所發，刺可入同身寸之三分，留三呼，若灸者，可灸三壯。陽白在眉上同身寸之一寸，直瞳子，足陽明、陰維二脈之會，刺可入同身寸之三分，灸三壯。頭維在額角髮際，俠本神兩旁，各同身寸之一寸五分，足少陽陽明二脈之交會，刺可入同身寸之五分，禁不可灸。面鼽骨空各一，謂四白穴也，在目下同身寸之一寸，足陽明脈氣所發，刺可入同身寸之四分，不可灸。大迎，穴名，在曲頰前，同身寸之一寸三分骨陷者中動脈，又以口下當兩肩是穴，足陽明脈氣所發，刺可入同身寸之三分，留七呼，若灸者，可灸三壯。人迎，穴名，在頸俠結喉旁，大脈動應手，足陽明脈氣所發，刺可入同身寸之四分，過深殺人，禁不可灸。缺盆外骨空各一，謂天髎二穴也，在肩缺盆中上伏骨之陬陷者中，手足少陽陽維三脈之會，刺可入同身寸之八分，若灸者，可灸三壯。膺中骨間各一，謂膺窻等六穴也。膺窻在胷兩旁俠中行，各相去同身寸之四寸巨骨下同身寸之四寸八分陷者中，足陽明脈氣所發，仰而取之，刺可入同身寸之四分，若灸者，可灸五壯。此穴之上，又有氣戶、庫房、屋翳，下又有乳中、乳根。氣戶在巨骨下下直膺窻，去膺窻上同身寸之四寸八分。庫房在氣戶下同身寸之一寸六分。屋翳在氣戶下同身寸之三寸二分，下即鷹窻也，膺窻之下即乳中。乳中穴下同身寸之一寸六分陷者中，則乳根穴　並足陽明脈氣所發，仰而取之。乳中禁不可灸刺，灸刺之不幸生蝕瘡，瘡中有清汁膿血者可治，瘡中有瘜肉若蝕瘡者死。餘五穴並刺可入同身寸之四分，若灸者可灸三壯。俠鳩尾之外，當乳下三寸俠胃脘各五，謂不容、承滿、梁門、關門、太乙五穴，左右共十穴也，俱俠腹中行兩旁，相去各同身寸之四寸，並足陽明脈氣所發，刺可入同身寸之八分，若灸者可灸五壯。廣，謂去齊橫廣也。廣三寸者，各如太乙之遠近也。各三，謂滑肉門、天樞、外陵也。滑肉門在太乙下同身寸之一寸，天樞在滑肉門下同身寸之一寸，正當於齊，外陵在天樞下同身寸之一寸，并足陽明脈氣所發。天樞刺可入同身寸之五分，留七呼。滑肉門、外陵各刺可入同身寸之八分，若灸者並可灸五壯。下齊二寸，則外陵下同身寸之一寸大巨穴也。各三者，謂大巨、水道、歸來也。大巨在外陵下同身寸之一寸，足陽明脈氣所發，刺可入同身寸之八分，若灸者，可灸五壯。水道在大巨下同身寸之三寸，足陽明脈氣所發，刺可入同身寸之二寸半，若灸者，可灸五壯。歸來在水道下同身寸之二寸，刺可入同身寸之八分，若灸者，可灸五壯。氣街，穴名，在毛際兩旁歸來下鼠鼷上，同身寸之一寸脈動應手，足陽明脈氣所發，刺可入同身寸之三分，留七呼，若灸者，可灸三壯。伏菟上各一，謂髀關二穴也，在膝上伏菟後交分中，刺可入同身寸之六分，若灸者，可灸三壯。三里以下至足中指各八俞，謂三里、巨虛上廉、巨虛下廉、解谿、衝陽、陷谷、內庭、厲兌八穴也。左右言之，則十六俞也。巨虛上廉，足陽明與大腸合；巨虛下廉，足陽明與小腸合也，其所在刺灸分壯與氣穴同法。所謂分之所在穴空者，足陽明脈自三里穴分而下行，其直者循胻過跗，入中指，出其端則厲兌也。其支者與直者，俱行至足跗上，入中指次間，故云分之所在穴空也。言分而各行往指間穴空處也。】
【`馬蒔`曰：此言足陽明胃經脈氣所發之穴，凡本經與別經有關于脈氣所發者，計六十八穴，不必盡拘于本經也。其懸顱、陽白，係足少陽膽經穴也。懸顱在曲角下顳顬上廉，鍼三分，留三呼，刺深令人耳無所聞。陽白眉上一寸直瞳子，鍼二分，灸三壯。頭維額角入髮際本神旁一寸半，神庭旁四寸半，鍼三分，禁灸。四白在目下一寸直瞳子，鍼三分，如鍼太深，令人目烏。人迎在頸大脈動應手，夾結喉兩旁一寸半，禁鍼。天髎在肩缺盆上骨際陷中，缺盆上起肉，是穴若誤鍼陷中，令人卒死。氣戶在柱骨下，俞府兩旁各二寸陷中，鍼三分，留三呼，，灸三壯。庫房，氣戶下一寸六分陷中，鍼三分，灸五壯。屋翳，庫房下一寸六分陷中，鍼二分灸五壯。膺窻，屋翳下一寸六分陷中，鍼四分，灸五壯。乳中，當乳中是穴，刺三分，禁灸。不容、承滿、梁門、關門、太乙，此五穴去中行各三寸，不容、幽門旁相去一寸半，第四肋端下，至下承滿、梁門、關門、太乙上下相去各一寸。其不容鍼五分，灸五壯，承滿鍼三分，灸五壯，梁門鍼二分，灸五壯。關門太乙俱鍼八分，灸五壯。滑肉門在太乙下一寸一分，夾臍下至天樞，去中行各三寸，鍼八分，灸五壯。天樞夾臍兩旁各二寸陷中，《千金》云：魂魄之舍不可鍼，灸五壯。外陵，天樞下一寸，去中行各二寸，鍼三分，灸五壯。大巨，外陵下一寸，鍼三分，灸五壯。水道，大巨下二寸，鍼三分，灸五壯。歸來，水道下二寸，鍼五分，灸五壯。八俞者，謂三里、巨虛上廉、巨虛下廉、解谿、衝陽、陷谷、內庭、厲兌也。三里在膝下三寸胻骨外廉大筋內宛宛中，鍼五分，灸七壯，可至百壯。上廉一名上巨虛，三里下三寸，鍼二分，灸七壯。下廉一名下巨虛，上廉下三寸，鍼三分，灸七壯。解谿，衝陽後一寸半腕上陷中，刺五分，留五呼，灸三壯。衝陽足跗上五寸，去陷谷三寸，鍼三分，灸三壯。陷谷，足大指次指下本節後陷中，鍼五分，灸三壯。內庭，足大指次指外間陷中，鍼三分，灸三壯。厲兌，足大指次指端，去爪甲如韭葉，鍼一分，灸三壯。乳根、氣街、髀關，所在刺灸分壯並同王注。】

手太陽脈氣所發者三十六穴：目內眥各一，目外各一，鼽骨下各一，耳郭上各一，耳中各一，巨骨穴各一，曲腋上骨穴各一，柱骨上陷者各一，上天窻四寸各一，肩解各一，肩解下三寸各一，肘以下至手小指本各六俞。 【 鼽，當作頄。】
【`王冰`曰：目內眥各一，謂睛明二穴也，在目內眥，手、足太陽，足陽明，陰蹻，陽蹻五脈之會，刺可入同身寸之一分，留六呼，若灸者，可灸三壯。目外各一，謂瞳子髎二穴也，在目外去眥同身寸之五分，手太陽，手、足少陽三脈之會，刺可入同身寸之三分，若灸者，可灸三壯。鼽骨下各一，謂顴髎二穴也，在面頄骨下陷者中，手太陽、少陽二脈之會，刺可入同身寸之三分。耳郭上各一，謂角孫二穴也，在耳上郭表之中間上，髮際之下，開口有空，手太陽手足少陽三脈之會，刺可入同身寸之三分，若灸者，可灸三壯。耳中各一，謂聽宮二穴也，所在刺灸分壯，與氣穴同法。巨骨，穴名，在肩端上行兩叉骨間陷者中，手陽明蹻脈二經之會，刺可入同身寸之一寸半，若灸者，可灸三壯。曲腋上骨穴各一，謂臑俞二穴也，在肩臑後大骨下胛上廉陷者中，手太陽陽維蹻脈三經之會，舉臂取之，刺可入同身寸之八分，若灸者，可灸三壯。柱骨上陷者各一，謂肩井兩穴，在肩上陷解中，缺盆上，大骨前，手足少陽陽維三脈之會，刺可入同身寸之一寸五分，若灸者，可灸三壯。上天窻四寸各一，謂天窻、竅陰四穴也，所在刺灸分壯，與氣穴同法。肩解各一，謂秉風二穴也，在肩上小髃骨後，舉臂有空，手太陽陽明手足少陽四脈之會，舉臂取之，刺可入同身寸之五分，若灸者，可灸三壯。肩解下三寸各一，謂天宗二穴也，在秉風後大骨下陷者中，手太陽脈氣所發，刺可入同身寸之五分，留六呼，若灸者，可灸三壯。肘以下至手小指本各六俞皆起于指端，經言至小指本，則以端為本，言上之本也，下文陽明少陽同也。六俞，謂小海、陽谷、腕骨、後谿、前谷、少澤六穴也。左右言之，則十二俞也。其所在刺灸分壯，與氣穴同法。】
【`馬蒔`曰：此言手太陽小腸經脈氣所發之穴，凡本經與別經有關於脈氣所發者，計有三十六穴，不必盡拘於本經也。睛明，在內眥外一分宛宛中，鍼一分，禁灸。顴髎，在面頄骨下廉銳骨端陷中，鍼三分，禁灸。角孫，在耳郭中間上郭下，開口有空，鍼七分，灸三壯。聽宮，耳中珠子大如赤小豆，鍼一分，灸三壯。巨骨穴，在肩尖端上行兩叉骨罅間，禁鍼，灸一壯。肩井，在肩上陷中缺盆上大骨前一寸半，禁灸，刺亦慎之。天窻，在頸大筋間前曲頰下扶突後，動脈應手，鍼三分，灸三壯。竅陰，完骨上枕骨下，動搖有空，鍼三分，灸三壯。天髎，外肩上小髃後，舉臂有空，鍼五分，灸五壯。小海，在肘內大骨外，去肘端五分陷中，鍼三分，留七呼，灸五壯。陽谷，手外側腕中銳骨下，鍼二分，留三呼，灸三壯。腕骨，手外側腕前起骨下陷中，鍼二分，留三呼，灸三壯。後谿，手小指外側奉節後陷中，捏拳取之，鍼一分，留二呼，灸一壯。前谷，手小指外側本節前陷中，鍼一分，留三呼，灸三壯。少澤，手小指端外側，去爪甲角下一分陷中，鍼一分，留二呼，灸一壯。瞳子髎、臑會、肩井、天宗，所在刺灸分壯，並同王注。】

手陽明脈氣所發者二十二穴：鼻空外廉項上各二，大迎骨空各一，柱骨之會各一，髃骨之會各一，肘以下至手大指次指本各六俞。
【`正冰`曰：鼻空外廉項上各二，謂迎香、扶突各二穴也。迎香在鼻下孔旁五分，手足陽明二脈之會，刺可入同身寸之三分。扶突在曲頰下同身寸之一寸，人迎後一寸半，手陽明脈氣所發，仰而取之，刺可入同身寸之四分，若灸者，可灸三壯。大迎所在刺灸分壯，已見本篇。柱骨之會各一，謂天鼎二穴也，在頸缺盆上，直扶突，氣舍後同身寸之半寸，手陽明脈氣所發，刺可入同身寸之四分，若灸者，可灸三壯。髃骨之會各一，謂肩髃二穴也。肘以下至手大指、次指本各六俞，謂三里、陽谿、合谷、三間、二間、商陽六穴也，左右言之，則十二俞也。所在刺灸分壯，並與氣穴同法。】
【`馬蒔`曰：此言手陽明大腸經脈氣所發之穴，凡本經與別經有關於脈氣所發者，計二十二穴，不必盡拘於本經也。迎香，鼻下空旁五分，鍼三分，留三呼，不宜灸。扶突在頸當曲頰下一寸，人迎後一寸半，鍼三分，灸三壯。天鼎，在頸缺盆上扶突後一寸，鍼三分，灸七壯。肩髃，在膊骨頭肩端上兩旁罅間陷者宛宛中，舉臂取之，鍼六分，留七呼，灸七壯。三里，一名手三里，曲池下二寸，鍼二分，灸三壯。陽谿，腕中上側兩筋間陷中，鍼三分，留七呼，灸三壯。合谷，手大指次指岐骨間陷中，鍼三分，留六呼，灸三壯。三間，食指本節後內側陷中，鍼三分，留三呼，灸三壯。二間，食指本節前內側陷間，鍼三分，留六呼，灸三壯。商陽，手大指次指內側，去爪甲角如韭葉，鍼一分，留一呼，灸一壯。大迎已見本篇】

手少陽脈氣所發者三十二穴：鼽骨下各一，眉後各一，角上各一，下完骨後各一，項中足太陽之前各一，俠扶突各一，肩貞各一，肩貞下三寸分間各一，肘以下至手小指次指本各六俞。
【`王冰`曰：鼽骨下各一，謂顴髎二穴也，所在刺灸分壯，與手太陽脈同法。此穴手少陽太陽脈氣俱會於中，等無優劣，故重說於此，下有者同。眉後各一，謂絲竹空二穴，在眉後陷者中，手少陽脈氣所發，刺可入同身寸之三分，留六呼不可灸，灸之不幸，使人目小及盲。角上各一，謂懸釐二穴也，此與足少陽脈中同以是二脈之會也。下完骨後各一，謂天牖二穴也，所在刺灸分壯，與氣穴同法。項中足太陽之前各一，謂風池二穴也，在耳後陷者中，按之引於耳中，手足少陽脈之會，刺可入同身寸之四分，若灸者，可灸三壯。俠扶突各一，謂天窻二穴也，在曲頰下扶突後，動脈應手陷者中，手太陽脈氣所發，刺可入同身寸之六分，若灸者，可灸三壯。肩貞，穴名，在肩曲胛下兩骨解間，肩髃後陷者中，手太陽脈氣所發，刺可入同身寸之八分，若灸者，可灸三壯。肩貞下三寸分間各一。謂肩髎、臑會、消濼各二穴也，其穴名在肉分間也。肩髎在肩端臑上斜，舉臂取之，手少陽脈氣所發，刺可入同身寸之七分，若灸者，可灸三壯。臑會在臂前廉去肩端同身寸之三寸，手陽明少陽二絡氣之會，刺可入同身寸之五分，若灸者，可灸五壯。消濼在肩下臂外關腋斜肘分下行間，手少陽脈之會，刺可入同身寸之五分，若灸者，可灸三壯。肘以下至手小指次指本各六俞，謂天井、支溝、陽池、中渚、液門、關衝六穴也，左右言之，則十二俞也，所在刺灸分壯，與氣穴同法。】
【`馬蒔`曰：此言手少陽三焦經脈氣所發之穴，凡本經與別經有關於脈氣所發者計三十二穴，不必盡拘於本經也。天牖在耳後入髮際四分，鍼二分，灸七壯。風池在耳後腦空下髮際陷中，鍼七分，留三呼，灸三壯。肩貞在曲胛兩骨解間，肩髃後陷中，鍼五分，灸三壯。肩髎當缺盆上突起肉，灸三壯，鍼宜慎。消濼在肩下臂外間腋斜肋分下，鍼一分，灸三壯。天井在肘外大骨後肘上一寸，輔骨上兩筋叉罅中，鍼三分，灸五壯。支溝，腕後臂外三寸兩骨間陷中，鍼二分，留七呼，灸三壯。外關，腕後二寸兩筋間，陽池上一寸，鍼三分，留七呼，灸二壯。陽池，手表腕上陷中，從指本節直摸下至腕中心，鍼二分，留六呼，禁灸。中渚，手小指次指本節後間陷中，鍼二分，留三呼，灸三壯。液門，手小指次指本節間陷中，捏拳取之，鍼二分，留三呼。關衝，手小指次指端，去爪甲如韭葉，鍼一分，留三呼，灸一壯。顴髎、絲竹空、懸釐、天窻、臑會，所在刺灸分壯，並同王注。】

督脈氣所發者二十八穴：項中央二，髮際後中八，面中三，大椎以下至尻尾及旁十五穴。至骶下凡二十一節，脊椎法也。
【`王冰`曰：項中央二，謂風府、瘖門二穴也。風府在項上入髮際，同身寸之一寸大筋內宛宛中，督脈陽維之會，刺可入同身寸之四分，留三呼，不可妄灸，灸之不幸，令人瘖。瘖門在項髮際宛宛中，去風府同身寸之一寸，督脈陽維二經之會，仰頭取之，刺可入同身寸之四分，禁不可灸，灸之令人瘖。髮際後中八，謂神庭、上星、顖會、前頂、百會、後頂、強間、腦戶八穴也。其正髮際之中也。神庭在髮際直鼻，督脈足太陽陽明脈三經之會，禁不可刺，若刺之令人癲疾，目失睛，若灸者，可灸三壯。上星在顱上直鼻中央入髮際，同身寸之一寸陷者中，容豆。顖會在上星後同身寸之一寸陷者中。前頂在顖會後同身寸之一寸五分骨間陷者中。百會在前頂後同身寸之一寸五分，頂中央旋毛中陷容指，督脈足太陽之交會。後頂在百會後同身寸之一寸五分。強間在後頂後同身寸之一寸五分。腦戶在強間後同身寸之一寸五分，督脈足太陽之會，不可灸。此八者，並督脈氣所發也。上星、百會、強間、腦戶，各刺可入同身寸之三分，上星留六呼，腦戶留三呼，餘穴並刺可入同身寸之四分，若灸者，可灸五壯。面中三，謂素髎、水溝、齗交三穴也。素髎在鼻柱上端，督脈氣所發，刺可入同身寸之三分。水溝在鼻柱下人中，直脣取之，督脈手陽明之會，刺可入同身寸之二分，留六呼，若灸者，可灸三壯。齗交在脣內齒上齗縫，督脈任脈二經之會，可逆刺之，入同身寸之三分，若灸者，可灸三壯。此三者，正居面左右之中也。大椎以下至尻尾及旁十五穴，謂大椎、陶道、身柱、神道、靈臺、至陽、筋縮、中樞、脊中、懸樞、命門、陽關、腰俞、長強、會陽十五俞也。大椎在第一椎上陷者中，三陽督脈之會，陶道在項大椎節下間，身柱在第三椎節下間，神道在第五椎節下間，靈臺在第六椎節下間，至陽在第七椎節下間，筋縮在第九椎節下間，中樞在第十椎節下間，脊中在第十一椎節下間，並俛而取之。脊中禁不可灸，令人僂。懸樞在第十三椎節下間，命門在第十四椎節下間，並俛而取之。陽關在第十椎節下間，坐而取之。腰俞在第二十一椎節下間，長強在脊骶端，督脈別絡少陰二脈所結會。陽穴在陰尾骨兩旁，凡此十五者，並督脈氣所發。腰俞、長強，各刺可入同身寸之二分，留七呼。懸樞刺可入同身寸之三分，會陽刺可入同身寸之八分，餘並刺可入同身寸之五分。陶道、神道，各留五呼。陶道、身柱、神道、筋縮，可灸五壯。大椎可灸九壯，餘並可灸三壯。至骶下凡二十一節，通項骨三節，即二十四節。】
【`馬蒔`曰：此言督脈經脈氣所發之穴，與別經有關脈氣所發者，計二十八穴，不盡本經也。瘖門，一名瘂門，在風府後一寸，入髮際五分中央宛宛中，入繫舌本，鍼三分，禁灸，令人瘂。顖會在上星後一寸陷中，鍼二分，留三呼，得氣即瀉，人八歲已下，不宜鍼，灸二七壯至七七壯，初灸不痛，病去即痛。前項在上星後一寸半陷中，鍼一分，灸三壯。百會在前頂後一寸半，頂中央略退些子，猶天之極星居北，鍼一分，灸三壯。後頂在百會後一寸半，鍼二分，灸五壯。強間在後頂後一寸半，鍼二分，灸五壯。腦戶在強間後一寸半，鍼三壯，禁灸，令人瘂。素髎，一名面正，在鼻柱上端準頭，鍼一分，禁灸。水溝，一名人中，在鼻柱下，近鼻孔陷中，鍼三分，留六呼，灸三壯。大椎在一椎上陷中，鍼五分，留三呼，瀉五吸，灸以年為壯。脊中在十一椎下間，鍼五分，禁灸。長強在脊骶端，鍼三分，可灸三十壯。會陽在陰尻骨兩旁，屬足太陽膀胱經，左右有二穴，鍼八分，灸五壯。脊椎法者，謂自大椎以下，至尻尾共二十一節，此乃取脊中各椎之法也。然大椎之上，有項骨三節，則總計為二十四節也。人言應二十四氣者以此。】
【 風府、神庭、上星，斷交、陶道、身柱、神道、靈臺、至陽、筋縮、中樞、懸樞、命門、陽關、腰俞，所在刺灸分壯，並同王注。】
】

任脈之氣所發者二十八穴：喉中央二，膺中骨陷中各一，鳩尾下三寸，胃脘五寸，胃脘以下至橫骨六寸半一，腹脈法也。下陰別一，目下各一，下脣一，齗交一。
【`王冰`曰：喉中央二，謂廉泉、天突二穴也。廉泉在頷下結喉上舌本下，陰維任脈之會，刺可入同身寸之三分，留三呼，若灸者，可灸三壯。天突在頸結喉下同身寸之四寸中央宛宛中，陰維任脈之會，低鍼取之。刺可入同身寸之一寸，留七呼，若灸者，可灸三壯。膺中骨陷中各一，謂璇璣、華蓋、紫宮、玉堂、膻中、中庭六穴也。璇璣在天突下同身寸之一寸，華蓋在璇璣下同身寸之一寸，紫宮、玉堂、膻中、中庭各相去同身寸之一寸六分陷者中，並任脈氣所發，仰而取之，各刺可入同身寸之三分，若灸者，可灸五壯。鳩尾，心前穴名，其正當心蔽骨之端，言其骨垂下，如鳩鳥尾形，故以為名也。鳩尾下有鳩尾、巨闕、上脘、中脘、建里、下脘、水分、齊中、陰交、脖胦、丹田、關元、中極、曲骨十四俞也。鳩尾在臆前蔽骨下同身寸之五分，任脈之別，不可灸刺。無蔽骨者，從岐骨際下行同身寸之一寸。下次巨闕、上脘、中脘、建里、下脘、水分，遞相去同身寸之一寸。上脘則足陽明手太陽之會，中脘則手太陽少陽足陽明三脈所生也。齊中禁不可刺，刺之使人齊中惡瘍潰矢出者，死不治。陰交在齊下同身寸之一寸，任脈陰衝之會。脖胦在齊下同身寸之一寸。丹田，三焦募也，在齊下同身寸之二寸。關元，小腸募也，在齊下同身寸之三寸，足三陰任脈之會也。中極在關元下一寸，足三陰之會也。曲骨在橫骨上，中極下，毛際中，同身寸之一寸，足厥陰之會。凡此十四者，並任脈氣所發。建里、丹田並刺，可刺入同身寸之六分，留七呼。上脘、陰交並刺，可入同身寸之八分。下脘、水分並刺，可入同身寸之一寸。中脘、脖胦並刺，可入同身寸之一寸二分。曲骨刺可入同身寸之一寸半，留七呼。餘並刺可入同身寸之一寸二分。若灸者，關元、中脘各可灸七壯，齊中、中極、曲骨各三壯，餘並可五壯。至鳩下，至陰間，並任脈主之，此腹脈法也。下陰別一，謂會陰一穴也。自曲骨下至陰，陰之下，兩陰之間，則此穴也，是任脈別絡俠督脈者衝脈之會，故曰，下陰別一也。刺可入同身寸之二寸，留七呼，若灸者，可灸三壯。目下各一，謂承泣二穴也，在目下同身寸之七分上直瞳子，陽蹻任脈足陽明三經之會，刺可入同身寸之三分，不可灸。下唇一，謂承漿穴也，在頤前下脣之下陷中，足陽明脈任脈之會，開口取之，刺可入同身寸之二分，留五呼，若灸者，可灸三壯。】
【`馬蒔`曰：此言任脈氣所發之穴也。廉泉在頷下結喉上四寸中央，仰面取之，刺一分，留七呼，灸三壯。天突在結喉下四寸宛宛中，鍼五分，留三呼，灸三壯。紫宮在華蓋下一寸六分陷中，鍼三分，灸七壯。膻中在玉堂下一寸六分兩乳間陷中，禁鍼，灸七壯。中庭在膻中下一寸六分陷中，鍼三分，灸三壯。鳩尾下三寸。胃脘五寸，言鳩尾下一寸日巨闕，又下一寸半，曰上脘，今曰三寸者，正以鳩尾上之蔽骨數起也。鳩尾下三寸半，為胃之中脘，今五寸者，字之訛也。以下至橫骨，言自中脘以下，有建里、下脘、水分、神闕、陰交、氣海、石門、關元、中極、曲骨等穴，共計一十三寸，今曰六寸半一者，疑一當為二，六寸半者二，則為十三寸也。此乃腹部中行之脈法耳。巨闕在鳩尾下一寸，鍼六分，留七呼，灸七壯。上脘在巨闕下一寸五分，去蔽骨二寸，鍼八分，灸二七壯。中脘在上脘下一寸、臍上四寸，鍼八分，灸七壯。建里在中脘下一寸，臍上三寸，鍼五分，灸五壯。下脘在建里下一寸，臍上二寸，鍼八分，留三呼，灸二七壯。水分在下脘下一寸，臍上一寸，鍼五分，留三呼，灸七七壯。陰交在臍下一寸，鍼八分，灸三七壯。氣海在臍下一寸半，鍼八分，灸七壯。石門一名丹田，在臍下二寸，鍼五分，灸七壯。婦人禁鍼灸，犯之無子。關元臍下三寸，鍼八分，留三呼，瀉五吸，灸百壯。妊婦禁鍼。中極在關元下一寸，臍下四寸，鍼八分，留七呼，灸三七壯。曲骨在中極下一寸橫骨之上，毛際中，鍼六分，灸七壯至七七壯。會陰在曲骨之下，兩陰之間則此穴耳，禁鍼，灸三壯。承泣在目下七分上直瞳子，禁鍼，灸三壯。璇璣、華蓋、玉堂，鳩尾、神闕、承漿、齗交，所在刺灸分壯，並同王注。】
【`張志聰`曰：胃脘者，言上脘、中脘、下脘，皆胃之脘也。此言蔽骨以下，至胃之上脘計三寸間，有鳩尾巨闕之穴，自臍之中央，至胃之上脘五寸間，有上脘、中脘、建里、水分之穴，自胃之下脘至橫骨毛際橫紋間，計六寸半，有下脘、水分、神闕、陰交、氣海、石門、關元、中極、曲骨之穴。一者，謂六寸半之零一分也。蓋以量盡處取穴，而上下穴間有一分之餘也。所取腹穴之法，上以蔽骨，下以橫骨，中以臍之中央為準，各分而度之也。下陰別一，謂下兩陰之間，別有一穴，名曰會陰。齗交穴一，在唇內齒下齗縫中，蓋上古以齗交有二，督脈之齗交入上齒，任脈之齗交入下齒也，以上下之齗齒相交，故名齗交。以上共二十七穴，尚少一穴，愚謂脖胦乃臍下另有一穴，非氣海也。】

衝脈氣所發者二十二穴：俠鳩尾外各半寸，至齊寸一；俠臍下旁各五分，至橫骨寸一，腹脈法也。
【`王冰`曰：衝脈氣所發者二十二穴，俠鳩尾外各半寸，至齊寸一，謂幽門、通谷、陰都、石關、商曲、盲俞六穴，左右則十二穴也。幽門俠巨關兩旁，相去各同身寸之半寸陷者中，下五穴各相去同身寸之一寸，並衝脈足少陰二經之會，各刺可入同身寸之一寸，若灸者，可灸五壯。俠齊下旁各五分，至橫骨寸一，腹脈法也，謂中注、髓府、胞門、陰關、下極五穴，左右則十穴也。中注在肓俞下同身寸之五分，上直幽門，下四穴各相去同身寸之一寸，並衝脈足少陰二經之會，各刺可入同身寸之一寸，若灸者，可灸五壯。】
【`馬蒔`曰：此言衝脈經脈氣所發之穴也。通谷在幽門下一寸，俠上脘五分，鍼五分，灸五壯。陰都在通谷下一寸，中脘旁五分，鍼三分，灸三壯。石關在陰都下一寸，去中行五分，鍼一寸，灸三壯。商曲在石關下一寸，去中行五分，鍼一寸，灸五壯。肓俞在商曲下一寸，去齊五分，鍼一寸，灸五壯。至齊寸一，言已上之穴，至齊上下相去各一寸也。中注在肓俞下一寸，去中行一寸半，鍼一分，灸五壯。四滿一名髓中，一名髓府，在中注下一寸，去中行一寸半，鍼三分，灸三壯。氣穴一名胞門，又名子戶，四滿下一寸，去中行一寸半，緘一二分，灸三壯。大赫一名陰關，又名陰維，氣穴下一寸，去中行一寸半。下極一名橫骨，大赫下一寸，肓俞下五寸，去中行一寸半，鍼一寸，灸五壯。其曰旁五分者，當云一寸五分也。至橫骨寸一者，言至橫骨每穴各一寸也。此乃腹中二行之脈法耳。幽門所在刺灸分壯，並同王注。】
【`張志聰`曰：衝脈之俠齊下兩旁，各開五分，每穴相去一寸，此取腹脈之法。蓋腹穴無陷中可取，止可以分寸度量，上以蔽骨鳩尾，中以齊中，下以橫骨思準繩也。】

足少陰舌下。
【`王冰`曰：足少陰舌下二穴，在人迎前陷中，動脈前，是日月本左右二穴也。足少陰脈氣所發，刺可入同身寸之四分。】
【`馬蒔`曰：此言腎經有脈氣所發之穴也。按[刺瘧]篇第二十一節，有刺舌下出血。又云舌下兩脈者，廉泉也。此雖係任脈經，而實為腎經脈氣所發，故言之。廉泉所在刺灸分壯，已詳本篇中。】
【`張志聰`曰：本篇手足三陽之脈氣所發者，三百六十五穴，以應周天之數，而未言足少陰舌下，厥陰毛中手足魚際，謂內有五臟之脈五，而陽中之有陰也。然脈氣又皆本於五臟五行之所生，而三陽之氣，亦由於陰中之所出也。`張兆璜`曰：毛中言肝脈之始，舌下言腎脈之終，意言陽氣生於陰氣之始，陽脈交於陰脈之終。】

厥陰毛中急脈各一。
【`王冰`曰：急脈在陰毛中陰上兩旁，相去同身寸之二寸半，按之隱指堅然，甚按則痛引上下也。其左者中寒則上引少腹，下引陰丸，善為痛，為少腹急，中寒。此兩脈皆厥陰之大絡通行其中，故曰，厥陰急脈，即睾之系也。可灸而不可刺。病疝，少腹痛，即可灸。】
【`馬蒔`曰：此言肝經有脈氣所發之穴也。按急脈，灸書中亦無穴名，當在睾丸直衝於上，即歸來等穴之所，今偏墜弔疼者，果有急脈引痛，此之驗也。】

手少陰各一。
【`王冰`曰：手少陰各一，謂手少陰郄穴也，在腕後同身寸之半寸，手少陰郄也，刺可入同身寸之三分，若灸者，可灸三壯，左右二穴也。】
【`馬蒔`曰：此言手少陰心經，有脈氣所發之穴也。王註以為手少陰之郄穴，當是陰郄穴也，在掌後五分，刺三分，灸七壯。】
【`張志聰`曰：言三百六十五穴之中，有心脈之穴二也。】

陰陽蹻各一。
【`王冰`曰：陰蹻一，謂交信穴也。交信在足內踝上，同身寸之二寸，少陰前太陰後筋骨間，陰蹻之郄，刺可入同身寸之四分，留五呼，若灸者，可灸三壯。陽蹻一，謂附陽穴也。附陽在足外踝上，同身寸之三寸，太陽前少陽後筋骨間，謹取之，陽蹻之郄，刺可入同身寸之六分，留七呼，若灸者，可灸三壯。左右四也。】
【`馬蒔`曰：此言陰蹻、陽蹻，有脈氣所發之穴也。陰蹻脈氣所發，乃足少陰腎經照海穴。陽蹻脈氣所發，乃足太陽膀胱經申脈穴。照海在內踝下，鍼二分，灸三壯。申脈在外踝下五寸，鍼三分，灸三壯。】
【`張志聰`曰：陰蹻謂交信二穴，陽蹻謂附陽二穴，本篇雖論手足三陽之脈氣所發，而內有衝任陰蹻五臟之陰脈焉。】

手足諸魚際脈氣所發者。
【`馬蒔`曰：此言手足及諸魚際，有脈氣之所發也，無穴名。】
【`張志聰`曰：魚際者，謂手足之白肉隆起處，有如魚腹而穴在其際也。手之魚際，肺之脈氣所發；足之魚際，脾之脈氣所發也。】

凡三百六十五穴也。
【`王冰`曰：經之所存者多，凡一十九穴，此所謂氣府也。然散穴俞諸經脈部分皆有之，故經或不言，而《甲乙經》經脈流注多少不同者以此。】
【`張志聰`曰：手足三陽經脈氣所發者，二百九十八穴，督任衝脈所發者七十八穴，五臟脈氣所發者十穴，陰陽蹻四穴，通共三百九十穴。內太陽經內重督脈五穴、重足少陽十穴，手陽明內重大迎二穴，手少陽內重懸釐二穴、風池二穴、天窻二穴、顴髎二穴，共重二十五穴。除去所重，實三百六十五穴也。】


# 骨空
★ 素問·骨空論篇第六十
【`馬蒔`曰：骨必有空，空即穴也，故名篇。】
【`張志聰`曰：按此篇論骨空，而帝所問在風者，謂治大風寒熱諸證，皆取刺于骨空也。夫人有三百六十五節，節之交，神氣之所遊行出入。骨空者節之交會處，非皮肉筋骨也。】

黃帝問曰：余聞風者百病之始也，以鍼治之奈何？
岐伯對曰：風從外入，令人振寒，汗出頭痛，身重惡寒。治在風府，調其陰陽，不足則補，有餘則瀉。大風，頸項痛，刺風府，風府在上椎。
【`王冰`曰：風中身形則腠理閉密，陽氣內拒，寒復外勝，勝拒相薄，榮衛失所，故振寒汗出，身重惡寒也。風府穴所在刺灸分壯，與氣府同法。用鍼之道，必法天常，盛瀉虛補，此其常也。上椎謂大椎上入髮際同身寸之一寸。】
【`馬蒔`曰：此言感風及有大風疾者，皆可以取風府穴也。人之感風者，有振寒汗出，頭痛身重惡寒之證，則當取風府穴治之，調其陰陽表裏之經，以虛實為補瀉耳。及有大風病者，致頸項皆痛，則亦治在此穴也。按[長刺節]論有曰：病大風骨節重，鬚眉墮，名曰大風。此其病名也。風府所在刺灸分壯，已詳[氣府]篇中。】
【`張志聰`曰：風從外入者，風氣客於皮膚之間也。風為陽邪，傷人陽氣，故令人振寒汗出，頭痛身重惡寒也。調其陰陽，和其血氣也。正氣不足則補之，邪氣有餘則瀉之。此言風在皮膚之氣分，而治在風府者，風府乃督脈陽維之會也。如風邪入於經者，亦當治其風府也。夫風傷衛，衛氣一日一夜，大會於風府，是以大風之邪，隨衛氣而直入於風府者，致使其頭項痛也。風府督脈之穴名上椎，大椎也。曰風府在上椎者，謂經脈之穴，在于骨空之間也。】

大風汗出，灸譩譆。譩譆在背下俠脊旁三寸所，厭之令病者呼譩譆，譩譆應手。 【 厭，讀作壓。】
【`馬蒔`曰：此言感大風而欲汗出者，當灸譩譆穴也。譩譆所在刺灸分壯，已詳[氣府]篇中，此不贅。】
【`張志聰`曰：汗為陰液，大風汗出者，陽氣傷而邪陷于經脈之下，故當灸之。譩譆，足太陽經脈之穴，在背骨六椎間旁開三寸。所以草厭之，令病者呼譩譆，其脈應手。蓋意為脾志，喜為心志，心有所憶謂之意，意之所在，神亦隨之。夫血氣者，神氣也，節之交，神氣之所遊行出入，言脈氣之出于骨空者，神氣之所注也。】

從風憎風刺眉頭。
【`王冰`曰：眉頭，謂攢竹穴也，在眉頭陷者中，動脈應手，足太陽脈氣所發，刺可入同身寸之三分，若灸者，可灸三壯。】
【`馬蒔`曰：此言感風惡風者，當刺攢竹穴也，係足太陽膀胱經穴，在眉頭故云。】
【`張志聰`曰：從風，迎風也。迎風憎風，是邪在頭額間，故當取眉間之骨穴。】

失枕在肩上橫骨間。
【`王冰`曰：失枕，謂缺盆穴也，在肩上橫骨陷者中，手陽明脈氣所發，刺可入同身寸之一分，留七呼，若灸者，可灸三壯，刺入深，令人逆息。】
【`馬蒔`曰：此言失枕者有當刺之穴也。肩上橫骨間，乃肩尖端上行兩叉骨罅間陷中，名巨骨穴，係手陽明陽蹻之會，鍼一寸半，灸三壯至七壯。治肩臂不得屈伸。王註以為缺盆穴者，恐缺盆難治失枕，蓋因橫骨間，遂誤以為缺盆也。】
【`張志聰`曰：失枕則為頸項強痛之患，故當刺肩上橫骨間之穴。夫髓乃骨之精，腦為髓之海，髓之上會於腦者，由枕骨間之腦空而入，故此節論失枕，下節曰頭橫骨曰枕。】

折使揄臂齊肘，正灸脊中。 【 折音舌。揄，同搖。】
【`王冰`曰：揄讀為搖，搖謂動也。然失枕非獨取肩上橫骨間，乃當正形灸脊中也。然驗之則使搖動其臂，屈折其肘，自項之下，橫齊肘端，當其中間，則其處也，是曰陽關。所在刺灸分壯，與氣府同法。】
【`馬蒔`曰：此言折臂者當有灸之之法也。凡人折臂者，使人自搖其臂而曲之，上與肘齊，即臂脊之中而灸之，以疏通其肘臂之氣。蓋細詳之，乃三陽絡之所也，係手少陽三焦經腕後臂外四寸，灸七壯，禁鍼。按督脈十一椎下有脊中，此穴與折臂無義，故當為臂脊之中，王註以為此節治上節失枕者尤非。】
【`張志聰`曰：折者，謂脊背罄折而不能伸舒也。搖其手臂，下垂齊肘尖，而正對於脊中，以灸脊中之節穴。】

䏚絡季脅引少腹而痛脹，刺譩譆。 【 䏚，音杪。】
【`王冰`曰：䏚謂俠脊兩旁空軟處也。少腹，齊下也。】
【`馬蒔`曰：此言䏚絡及季脅引少腹而痛脹者，當刺譩譆也。䏚絡間者，䏚間之絡。季脅者，章門之所。譩譆所在刺灸分壯，已詳[氣府]篇中。】
【`張志聰`曰：䏚絡季脅，肋骨之盡處，少陽厥陰之部署也。痛引少腹者，連及於膀胱也。夫太陽為諸陽主氣，故陽氣陷下者，灸太陽之譩譆。脅腹引痛者，亦刺譩譆以疏洩。蓋志意和則筋骨強健，而邪病自解矣。`張兆璜`曰：少陽主骨，厥陰太陽主筋，少厥屬木，木生于水，故痛引少腹。】

腰痛不可以轉搖，急引陰卵，刺八髎與痛上。八髎在腰尻分間。
【`王冰`曰：分，謂腰尻筋肉分間陷下處。】
【`馬蒔`曰：此言腰痛不可以轉搖者，當刺八髎穴也。八髎者，上髎、次髎、中髎、下髎也，左右相同，故曰八，係足太陽膀胱經，上髎在第一空，腰髁第一寸俠脊陷中，次髎在第二空，中髎在第三空，下髎在第四空，俱俠脊陷中，鍼三分，灸三壯。】
【`張志聰`曰：腰痛不可以轉搖者，腎將憊也。急引陰卵，連及於厥陰也，亦當取足太陽之上髎、次髎、中髎、下髎之八穴，及與少陰厥陰本部之痛處。蓋八髎在腰尻之骨間，筋骨為病，當從骨空之穴以刺之。】

鼠瘻寒熱，還刺寒府，寒府在附膝外解營。取膝上外者使之拜，取足心者使之跪。
【`王冰`曰：寒府在膝外骨間屈伸之處，寒氣喜中，故名寒府也。解謂骨解，營謂深刺而必中其營也。】
【`馬蒔`曰：此言刺鼠瘻病者之有穴，而示以取穴之法也。凡生鼠瘻而發為寒熱者，還須刺寒府穴，其穴在附膝外骨解之營也。凡取膝上外穴者，使之拜，則膝穴空開，而骨解之間可按而取之。至於取足心穴者，使之跪，則宛宛深處，即穴之所在，亦可按而取之矣。按鍼灸書並無寒府穴，今細推之，足少陽膽經有陽開穴，在陽陵泉上三寸，犢鼻外陷中，疑是此穴。蓋鼠瘻在頸腋之間，正屬足少陽膽經也。其曰寒府者，大凡人之膝上，片骨最寒，故命名如此耶？又曰陽關者，足三陽以此為關耶？如足太陽膀胱經風門穴，又曰熱府。其古人命穴，必有取義，猶手有曲池，足有曲泉，手有三陽絡，足有三陰交，膝外有陽陵泉，膝內有陰陵泉之類。故風門為熱府，而陽關為寒府也。】
【`張志聰`曰：鼠瘻寒熱，病也，其本在臟，其末上出於頸腋之間。夫天開於子，足少陰者天一所生之水臟也。其本在臟者，在少陰之腎臟也。寒府者，膀胱為腎臟寒水之腑也。病在臟而還取之腑者，謂陰臟之邪，當從陽氣以疏洩也。營，營穴也，謂所取寒腑之穴，在附於膝之外筋營間之委中穴也。拜，揖也，取膝上外解之委中者，使之拜則膝挺而後直，其穴易取也。如當再取腎臟之本經者，使之跪，跪則足折而涌泉之穴，宛在於足心之橫紋間矣。以上論大風寒熱諸證，當取頭項脊背足膝之骨空者，皆太陽之穴也。】

任脈者，起於中極之下，以上毛際，循腹裏上關元，至咽喉上頤，循面入目。
【`王冰`曰：任脈，奇經也。任脈當齊中而上行中極者，謂齊下同身寸之四寸也。中極之下，言中極從少腹之內上行，而外出於毛際而上，非謂本起於此也。關元者，謂齊下同身寸之三寸也。】
【`馬蒔`曰：此言任脈之所起所止也。任脈，奇經八脈之一也。中極者，臍下四寸，起於中極之下，則始於會陰穴也。會陰在兩陰間，任脈由會陰而行腹，督脈由會陰而行背也。從會陰以上曲骨之毛際，復循腹裏之中極上關元，又上石門、氣海、陰交、神闕、水分、下脘、建里、中脘、上脘、巨闕、鳩尾、中庭、膻中、玉堂、紫宮、華蓋、璇璣、天突至廉泉、承漿以上咽喉中，其脈至上頤，循面以入於目也。】
【 曲骨、中極、關元、石門、氣海、陰交、神闕、水分、下脘、建里、中脘、上脘、巨闕、鳩尾、中庭、膻中、玉堂、紫宮、華蓋、璇璣、天突，廉泉、承漿所在刺灸分壯，已詳[氣府]篇中。】
】
【`張志聰`曰：此言任脈之有骨空也。任脈乃循於腹之肉穴，然起於中極之下，上毛際而交於橫骨，循膺胸之鳩尾、膻中、天突，而至於咽喉上頤，循承漿而入絡於齒齗，復循面入目下，而絡於承泣，是始終之有骨穴也。】

衝脈者，起於氣街，并少陰之經，俠齊上行，至胷中而散。
【`王冰`曰：衝脈，奇經也。俠齊兩旁而上行氣街者，謂毛際旁兩鼠鼷上，同身寸之一寸也。言衝脈起於氣街者，亦從少腹之內，與任脈并行而至於是乃循腹也。何以言之？《鍼經》曰：衝脈者，十二經之海，與少陰之絡，起於腎下，出於氣街。又曰：衝脈任脈者，皆起於胞中，上循脊裏，為經絡之海，其浮而外者，循腹各行會於咽喉，別而絡唇口，血氣盛則皮膚熱，血獨盛則滲灌皮膚，生毫毛。由此言之，則任脈衝脈從少腹之內，上行至中極之下，氣街之內明矣。】
【`馬蒔`曰：此言衝脈之所起所止也。氣街所在刺灸分壯，已詳[氣府]篇中。】
【`張志聰`曰：氣街即氣衝，係足陽明經穴，在少腹毛中兩旁各二寸橫骨之兩端。衝脈並足陽明少陰二經之間，循腹上行，俠齊左右各五分，上至胷中而散。再按衝任二脈，皆起於胞中，上循背裏，為經絡之海，其浮而外者，起于竅衝，循腹右上行至胷中而散，淡滲於肌腠，充膚熱肉，生毫毛，此衝脈之血氣，行於脈外也。今止言腹而不言背者，謂衝脈之血氣，散於脈外而充於骨空也。故所謂骨空者，謂經脈之氣，注於節之交而為穴也。至於骨空之血氣，乃脈外之血氣也。】

任脈為病，男子內結七疝，女子帶下瘕聚。
【`王冰`曰：任脈、衝脈、督脈者，一源而三岐也，故經或謂衝脈為督脈也。何以明之？今《甲乙》及古《經脈流注圖經》，以任脈循背者謂之督脈，自少腹直上者謂之任脈，亦謂之督脈，是則以背腹陰陽別為各自爾。以任脈自腹上過帶脈貫齊而上，故男子為病，內結七疝；女子為病，則帶下瘕聚也。】
【`馬蒔`曰：此言任脈之為病也。內者，腹也。腹之中行，乃任脈所行之脈路，則宜其為病。若是七疝者，乃五臟疝及狐疝、㿗疝也。丹溪七疝：寒、水、筋、血、氣、狐㿗。《袖珍方》七疝：厥、癥、寒、氣、盤、附、狼。似丹溪合於經旨，雖其名色各異，豈出《內經》之範圍耶？然後世但知病在下部者為疝，豈知五臟背有疝？又但知男子疝，豈知婦人亦有疝？蓋皆不考《內經》故耳。瘕聚者，即積聚也。[大奇]論曰：三陽急為瘕。按後世有八瘕者，亦因七疝而遂有八瘕也。即蛇瘕、脂瘕、青瘕、黃瘕、燥瘕、血瘕、狐瘕、鼈瘕是也。《內經》無之。】
【`張志聰`曰：此下三節，言衝任之脈循於腹，故其病在腹，督脈循於背，故為病在背也。七疝者，其病各異，其名不同。瘕者，假血液而時下汁沫；聚者，氣逆滯而為聚積也。】

衝脈為病，逆氣裏急。
【`馬蒔`曰：此言衝脈之為病也。言衝脈起於氣衝，並足少陰夾齊上行至胷中而散，則裏者其所行之脈絡也。故其為病，氣逆而不能上，何以至胷中而散？氧聚腹中而不能散，何以免在裏之急也？】

督脈為病，脊強反折。
【`馬蒔`曰：此言督脈之為病也。言督脈行於脊中，故其為病，脊強反折而不能屈伸也。】
【`張志聰`曰：背為陽，督脈循於背，而總督一身之陽。經云：陽病者不能俛，陰病者不能仰】

督脈者，起於少腹以下骨中央，女子入繫廷孔，其孔溺孔之端也。其絡循陰器，合篡間，繞篡後，別繞臀至少陰，與巨陽中絡者合少陰上股內後廉，貫脊屬腎。與太陽起於目內眥，上額交巔　上入絡腦，還出別下項，循肩膊內，俠脊抵腰中，入循膂絡腎，其男子循莖下至篡，與女子等。其少腹直上者，貫齊中央，上貫心，入喉，上頤環脣，上繫兩目之下中央。此生病從少腹上衝心，而痛不得前後，為衝疝。其女子不孕，癃痔，遺溺，嗌乾。督脈生病治督脈，治在骨上，甚者在齊下營。 【 溺，音鳥，去聲。臀。音屯，膊，音搏。】
【`王冰`曰：起非初起，亦猶任脈衝脈起於胞中也，其實乃起於腎下，至於少腹，則下行於腰橫骨圍之中央也。繫廷孔者，謂窈漏之所，即前陰穴也。以其陰廷繫屬於中，故名之孔，則窈漏也。窈漏之中，其上有溺孔焉。端謂陰廷，在此溺孔之上端也。而督脈自骨圍中央則至於是。督脈別絡，自溺孔之端，分而各行，下循陰器，乃合篡間也。所謂間者，謂在前陰後陰之兩間也。自兩間之後，已復分而行繞篡之後。別謂別絡，分而各行之於焦也。足少陰之絡者，自股內後廉，貫脊屬腎。足太陽絡之外行者，循髀樞絡股陽而下，其中行者，下貫臀至膕中，與外行絡合故言至少陰與巨陽中絡合。少陰上股內後廉，貫脊屬腎也。自與太陽起於目內眥下，至女子等並督脈之別絡，其直行者，自尻上循脊裏而至於鼻，自其少腹直上，至兩目之下中央，並任脈之行，而云是督脈所繫。由此言之，則任脈、衝脈、督脈，異名而同體也。尋此生病，正是任脈。經云為衝疝者，正明督脈以別主而異目也。何者？若一脈一氣，而無陰陽之異主，則此生病者，當心背俱痛，豈獨衝心而為疝乎？嗌乾者，以衝脈、任脈、並自少腹上至於咽喉，又以督脈循陰器合篡間，繞篡後別繞臀，故不孕，癃痔、遺溺、嗌乾也。所以謂之任脈者，女子得之以任養也，故經云，此病當女子不孕也。所以謂之衝脈者，以其氣上衝也，故經云此生病從少腹上衝心而痛也。所以謂之督脈者，以其督領經脈之海也。由此三用，故一源三岐。骨上謂腰橫骨上，毛際中曲骨穴也，任脈足厥陰之會，刺可入同身寸之一寸半，若灸者，可灸三壯。齊下謂齊直下同身寸之一寸陰交穴，任脈陰衝之會，刺可入同身寸之八分，若灸者，可灸五壯。】
【`馬蒔`曰：此復言督脈所起所止，而又指其病名與治法也。任衝督三脈，一源而三岐，督由會陰而行背，任由會陰而行腹，衝由氣衝而行足，少陰惟督脈，由會陰面起，而會陰在於少腹之下，橫骨之中央。女子入繫廷孔，以其陰廷繫屬於中，故名之為繫廷孔也。其孔即溺孔之端，蓋窈漏之中有溺孔，其端正在陰廷，乃溺孔之端也。督脈有別脈，蓋自溺孔之端，分而各行，循陰器合篡間，正在前陰後陰之兩間也。又自兩間之後，已復分而行繞篡之後。又別絡者，分而行之，繞其臀肉內廉，貫脊屬腎。彼足太陽膀胱經之絡從外行者，循髀樞絡股陽而下，其中行者下貫臀至膕中，與外行絡合。足少陰腎經，自股內後廉，貫脊屬腎。督脈之別繞臀者，至此則與二經相合而行也。又與足太陽起於目內眥，上額交巔，上入絡腦，還出別下項，循肩膊內，俠脊抵腰中，入循膂絡腎，一如足太陽經脈之所行也。若男子始於會陰之時，即循下至篡，與女子同。然而督脈、任脈名色雖異，而氣脈不殊。其督脈所行者，一如任脈之行，故自少腹直上者，貫齊中央，上貫心入喉，上頤環脣，上繫兩目之中央。其督脈為病者，又如任脈之病，從少腹上衝心而痛不得前後為衝疝，其女子所生之病，一如任衝之病，為不孕、為癃、為痔、為遺溺，為嗌乾也。究而言之，所以謂之任脈者，以女子賴此任養也，故曰，女子不孕也。所以謂之衝脈者，以其氣上衝也，故自其生病少腹上衝心而痛也。所以謂之督脈者，以其督領經脈之海也。由此三用，故其脈相交引，病亦互名耳。且此督脈為病，而欲治之者，治在橫骨之上，毛際之中名曲骨穴者是也。病之甚者，則在臍下之營，乃陰交穴耳。陰交、曲骨，所在刺灸分壯，已詳[氣府]篇中。】
【`張志聰`曰：此論督脈之循於骨空也。下骨中央，毛際下橫骨內之中央也。廷孔，陰戶也。溺孔之端，陰內之產門也。此言督脈起於少腹之內，故舉女子之產戶以明之，當知男子之督脈，亦起於少腹內宗筋之本處也。故下文曰，其男子循莖下至篡，與女子等。蓋此舉女子，則男子可知。下則論男子與女子等也。篡間，前後陰相交之處。臀，尻也。言督脈之別絡，前循陰氣合篡間，繞前後二陰之後。又別絡者，分而行之，繞臀，與足太陽之中絡者合。少陰上股內後廉，貫脊屬腎，蓋足太陽之中絡者，循髀樞絡股陽而下貫臀，合足少陰自股內後廉貫脊屬腎，而督脈之別繞臀者，至少陰與太陽中絡所合之處相合，而同上股貫脊屬腎也。至於督脈之循於背者，乃從上而下，蓋背為陽，腹為陰，督脈總督一身之陽，故其脈之循於背者，復從上而下，若天氣之下降也。蓋陽生於陰，故其原出於前陰，循腹而上至於目。太陽主諸陽之氣，其脈起於兩目之睛明穴，而督脈亦與太陽之脈，同上額交巔絡腦出項，循脊而下，此陽氣之環轉於上下前後，猶天道之遶地而一週也。原雖起於少腹內，而分為兩岐：一循陰莖下至篡，而與女子等；一從少腹直上貫齊入喉，上頤環脣，入齗交上齒縫中，上繫於兩目之下中央，會太陽於睛明穴也。故循於腹之督脈為病，而取刺當在骨間，蓋病雖在腹之陰，而所治當從陽也。其脈從少腹直上貫心，故此生病從少腹上衝心，而痛遶於前後二陰之篡間，故病則不得前後，而或為衝痛之疝。督脈同衝任並起於胞間，故在女子則為不孕。如病在前後兩陰之間，而男女皆為癃痔；如在於廷孔陰莖之內，則皆為遺溺；如上入於喉，則成為嗌乾。此在腹之督脈生病，而所治當在骨上，若病甚而不已者，兼取於齊下之營。營謂腹間肉穴，骨謂脊背骨穴也。】

其上氣有音者，治其喉中央在缺盆中者。其病上衝喉者，治其漸，漸者上俠頤也。
【`王冰`曰：中謂缺盆兩間之中天突穴。陽明之脈，漸上頤而環脣，故以俠頤名為漸也，是謂大迎。天突、大迎，所在刺灸分壯，並與氣府同法。】
【`馬蒔`曰：此言上息有音者，當治天突；而上衝喉者，當治大迎也。】

蹇膝伸不屈，治其楗。坐而膝痛，治其機。立而暑解，治其骸關。膝痛，痛及拇指，治其膕。坐而膝痛如物隱者，治其關。膝痛不可屈伸，治其背內。連胻若折，治陽明中俞髎，若別治巨陽少陰榮。淫濼脛痠，不能久立，洽少陽之維，在外上五寸。輔骨上橫骨下為楗，俠髖為機，膝解為骸關，俠膝之骨為連骸，骸下為輔，輔上為膕，膕上為關，頭橫骨為枕。 【 楗，音健。髖，音寬。膕，音國。維，當作絡。】
【`王冰`曰：關在膕上，當楗之後，背立按之，以動搖筋應手。光明穴，足少陽之絡，刺可入同身寸之七分，留十呼，若灸者，可灸五壯。】
【`馬蒔`曰：此言膝痛諸證，各有當治之所也。蹇膝，謂伸而不能屈，即膝之艱難也。下文曰，輔骨上橫骨下為楗，蓋言股外之中，輔骨之上，橫骨之下，即髀樞中也。膝痛能伸不能屈者，當取此穴治之。坐而膝痛者，治其機，下文曰，俠髖為機，謂髖骨兩旁相接處也。立而暑解者治其骸關，下文曰膝解為骸關，言膝骨之分解處也。若膝痛而立，其骨解中熱者，則取骸關以治之，即膝解處也。膝痛，痛及拇指者，治其膕，下文曰俠膝之下為連骸，骸下為輔骨，輔骨之上為膕，蓋膝下解骨，既為骸關，則俠膝之骨，當為連骸也。連骸之上為輔骨，輔骨之上為膕中，膕中者，即委中也，係足太陽膀胱經穴。坐而膝痛如物隱者，治其關，下文曰膕上為關，蓋關在膕上，當楗之後，今坐而膝痛如膝中有物隱于內者，當治其關，疑是承扶穴也，係足太陽膀胱經，在尻臀下陰紋中，鍼七分，灸三壯。膝痛不可屈伸者，治其背內，謂大杼穴也，係足太陽膀胱經。連胻若折，治陽明中俞髎者，謂膝痛不可屈伸，連胻骨痛如折者，則治足陽明胃經之俞髎耳，蓋指三里穴也。若別治巨陽少陰滎，謂捨三里穴而欲取別穴，則取足太陽膀胱經之滎穴通谷，足少陰腎經之滎穴然谷也。淫濼者，謂似酸痛而無力也。脛酸難立，治少陽之絡光明穴，在外踝上五寸者是也。由是言之，則膝輔骨上為腰，髖骨下為楗，膝上為機，膝外為骸關，楗後為關，關下為膕，膕下為輔骨，輔骨上為連骸，連骸者，是骸骨相連接處也，及頭上之橫骨為枕骨，此皆不可不知者也。委中、大杼、三里、通谷，所在刺灸分壯，已詳[氣府]篇中。】
【`張志聰`曰：夫膝之為病，當治其機楗骸關之骨空也。坐而膝痛者，屈而不伸也，故當治其機，機關利則屈伸皆利矣。夫屈而不伸者，其病在筋；伸而不屈者，其病在骨。膝者筋之會，而諸筋皆屬於節，故特論其膝焉。足之拇指，厥陰肝經之井滎。骸下為輔骨，輔骨之上為膕中，厥陰之脈，上膕內廉，故當治其膕。如物隱者，邪留於骨節間也，故當治其關，關開則邪出矣。膝痛不可屈伸，筋骨皆病也，當取背內太陽經以治之。太陽寒水主骨，而陽氣養筋也。若別謂連胻若折，而有別治之法，可取太陽少陰之滎穴，蓋骨乃太陽少陰之所主也。少陽為樞，樞折則骨繇而不安于地。骨繇者，節緩而不收，故淫濼脛痠，不能久立，當治少陽之維，在外踝上五寸之光明穴。夫腰脊者，身之大關節也。膝脛者，人所以趨翔者，故獨舉腰膝，而曰關、曰楗、曰機、曰骸，命名之義，良有以也。夫少陽少陰主骨，而陰陽之氣，皆從下而生，則骨氣亦從下而上矣。骨之精髓，從枕骨之髓空而會於腦，故論膝胻之骨，而曰頭橫骨為枕，言骨氣之上下相通也。】

水俞五十七穴者，尻上五行，行五。伏菟上兩行，行五；左右各一行，行五。踝上各一行，行六穴。
【`王冰`曰：所在刺灸分壯，具[水熱穴]論中，此皆是骨空，故[氣穴]篇內與此重言爾。】
【`馬蒔`曰：此言治水之俞，計有五十七穴也。尻上五行，每行五穴，謂背脊當中行督脈經脈氣所發者，乃脊中、懸樞、命門、腰俞、長強是也。次俠督脈兩旁足太陽脈氣所發者，乃大腸俞、小腸俞、膀胱俞、中𦛗內俞、白環俞是也。又次外俠兩旁，亦足太陽脈氣所發，乃胃倉、肓門、志室、胞肓、秩邊是也。伏菟上兩行行五者，中行任脈兩旁，乃中注、四滿、氣穴、大赫、橫骨是也。次俠足少陰兩旁，足陽明脈氣所發，乃外陵、大巨、水道、歸來、氣衝是也。已上在背在腹者，俱左右之穴相同，每穴在左在右，各有一行，故在背在腹，數之各有五行也。每行六者，謂足內踝之上，足少陰脈即太衝、復溜，陰谷三穴，陰蹻脈有照海、交信、築賓等三穴，共為六穴也。】
【 各穴所在刺灸分壯，並詳[水熱穴]論篇中。】

髓空在腦後三分，在顱際銳骨之下；一在齗基下；一在項後中，復骨下；一在脊骨上，空在風府上。脊骨下空在尻骨下空。數髓空在面俠鼻，或骨空在口下當兩肩。兩髆骨空，在髆中之陽。臂骨空在臂陽，去踝四寸，兩骨空之間。股骨上空，在股陽出上膝四寸。胻骨空在輔骨之上端。股際骨空在毛中動下。尻骨空在髀骨之後，相去四寸。扁骨有滲理湊，無髓孔，易髓無空。 【 齗，音銀。】
【`王冰`曰：髓空在腦後，是謂風府，通腦中。齗基下，在當頤下骨陷中，有穴容豆，名下頤也。項後中，復骨下，謂瘖門穴也。風府上，謂腦戶穴也。數髓空在面俠鼻，謂顴髎等穴也。經不二指，明其處小者爾。骨空在口下當兩肩，謂大迎穴也。兩髆骨空，謂近肩髃穴，經無名。臂骨空在支溝上同身寸之一寸，是謂通間。股骨上空，在陰市上伏菟穴下在承楗也。胻骨空，謂犢鼻穴也，在膝髕下，胻骨上，俠解大筋中，足陽明脈氣所發，刺可入同身寸之六分，若灸者，可灸三壯。尻骨空，謂尻骨八髎穴也。扁骨，謂尻間扁戾骨也，其骨上有滲灌文理歸湊之無別髓孔也。易，亦也。骨有孔則髓有孔，骨若無孔，髓亦無孔也。瘖門、腦戶、大迎，所在刺灸分壯，已詳[氣府]篇中。】
【`馬蒔`曰：此舉週身之骨空而極言之，正明凡有骨空之義，故無病名與治法也。髓必有空，在腦後三分，顱際銳骨之下，即項後入髮際一寸，乃風府穴也，係督脈經。有一骨空在齗基之下，蓋齗交在脣內上齒縫中，則下齒之下，乃齗基也。今居齗基之下者，當頤之下骨陷中有穴，夫是之謂齗基之下也，係任脈經。有一骨空在項後之中，復骨之下，即瘖門穴也，係督脈經。有一骨空在脊骨之上，其空在風府之上，即腦戶穴也，係督脈經。有一骨空在脊骨之下，其空在尻骨之俠間有空，即長強穴也，係督脈經。有數處髓空在面鼻處，乃顴髎等穴也，係足陽明胃經。或有骨空在口之下，當兩肩處，即大迎穴也，係足陽明胃經。其兩膊間骨有空在膊中之表，即近肩髎穴之處也，係手陽明大腸經。其臂間之骨亦有空，在臂之表，去踝四寸，兩骨空之間，即手少陽三焦經之三陽絡穴也。其股骨之上亦有空，在股之陽上膝四寸，即伏菟穴也，係足陽明胃經。其胻骨亦有空，在輔骨之上端，即犢鼻穴也，係足陽明胃經。其股際亦有空，在毛中動脈之下，疑是任脈經曲骨穴。其尻骨下亦有空，在髀骨之後，相去四寸，即上次中下八髎穴也。其尻間扁骨有滲灌文理歸湊，則無髓孔，蓋凡有骨者必有髓，今以滲灌文理者易之，則無髓亦無空也。】
【`張志聰`曰：本篇之所謂骨空者，言經脈之循於骨空之間而為穴也。然骨空間乃節之交，精髓上下相通之處，故復總論其通體骨節之空焉。諸髓皆會於腦，而為精髓之海，故先言髓空在腦後銳骨之下，謂腦髓相通之處，在腦後銳骨之下有空也。一在齗基下者，謂腦前有空，而通於齒根之上，鼻頞之間，故腦滲則為涕也。一在項後中復骨下者，在督脈之瘂門，入繫舌本，謂腦之中通于舌下也。一在脊骨上，空在風府上者，謂諸髓之從脊骨而上於風府，從風府而入通於腦也。所謂脊骨下空在尻骨下空者，言脊髓之上通於腦，而下通於尻臀之骨空也。數骨空在面俠鼻者，言面之俠鼻間，而有數處之髓空也。或骨空在口下當兩肩者，言在面數處之骨空，或有在口下而通於肩骨也。兩髆骨空，在髆中之陽者，此言兩肩髆之通於兩臂也。陽，外側也。臂骨空在臂陽者，此言兩臂骨之相通也。踝謂手踝，去踝四寸兩骨空之間者，謂髓在肱骨之中央，上通於肩臂，下通於手指也。股骨謂大腿之骨，在膝上四寸，是在骨之中央矣。蓋言大骨之中空，而髓充于內，從兩頭之髓孔，上通於腰尻，下通於胻骨，故下文云扁骨無髓孔，而中亦無空，胻骨小腿之骨空在輔骨之上，上通於股骨，下通於跗指之骨也。股際者，謂兩大腿骨之上，小腹下之橫骨，在兩股骨之間，毛中動脈之下。尻骨，臀骨也。髀骨在股骨之上，少腹兩旁突起之大骨，前下連於橫骨，後連於尻骨也。若扁骨之無髓空，而亦無髓孔之易髓也。髓孔者，謂節之交，有孔竅之相通。易髓者，謂通體大小之骨，精髓互相資易者也。扁骨，肋骨也，其骨扁而中實無空，其節交之處，亦無髓孔以易髓。然於骨外之筋膜理腠間，而津液亦互相灌滲，是上下周身之骨度髓氣流通，亦如經脈之環轉無端者也。】

灸寒熱之法：先灸項大椎，以年為壯數；次灸橛骨，以年為壯數，視背俞陷者灸之；舉臂肩上陷者灸之；兩季脅之間灸之；外踝上，絕骨之端灸之；足小指次指間灸之；腨下陷脈灸之；外踝後灸之；缺盆骨上，切之堅痛如筋者灸之；膺中陷骨間灸之；掌束骨下灸之；齊下關元三寸灸之；毛際動脈灸之；膝下三寸分間灸之；足陽明跗上動脈灸之；巔上一灸之。犬所囓之處，灸之三壯，即以犬傷病法灸之。凡當灸二十九處。傷食灸之不已者，必視其經之過於陽者，數刺其俞而藥之。 【 橛，音掘。囓，魚結反。末數字，音朔。】
【`王冰`曰：以年為壯數，如患人之年數也。尾窮謂之橛骨。背俞陷者，背胛骨際有陷者也。舉臂肩上陷者，肩髃穴也。兩季脅之間者，京門穴，腎募也，在髂骨與腰中季脅本俠脊，刺可入同身寸之三分，留七呼，若灸者，可灸三壯。外踝上絕骨之端者，陽輔穴也，在足外上輔骨前，絕骨之端，如前同身寸之三分，所去坵墟七寸，足少陽脈之所行也。《甲乙經》作在外髁上四寸①。刺可入同身寸之五分，留七呼，若灸者，可灸三壯。足小指次指間者，俠谿穴也，在足小指次指岐骨間，本節前陷者中，足少陽脈之所流也，刺可入同身寸之三分，留三呼，若灸者，可灸三壯。腨下陷脈者灸之，謂承筋穴也，在腨中央陷者中，足太陽脈氣所發也，禁不可刺，若灸者，可灸三壯。外踝後者，崑崙穴也，在足外踝後跟骨上陷者中，細脈動應手，足太陽脈之所行也，刺可入同身寸之五分，留十呼，若灸者，可灸三壯。缺盆骨上切之堅痛如筋者，經闕其名，當隨其所有而灸之。膺中陷骨間者，天突穴也，所在刺灸分壯，與前缺盆中同法。掌束骨下者，陽池穴也，在手表腕上陷者中，手少陽脈之所過也，刺可入同身寸之二分，留六呼，若灸者，可灸三壯。齊下關元三寸者，謂關元在齊下同身寸之三寸也。毛際動脈者，以脈動應手為處，即氣街穴也。膝下三寸分間者，三里穴也。足陽明跗上動脈者，衝陽穴也。巔上者，百會穴也。肩髃、三里，所在刺灸分壯，並與水熱穴同法。氣街，關元、百會，並與氣府同法。衝陽與氣穴同法。】 *①《甲乙經》作“在外踝上四寸”此句為《新校正》註文。*
【`馬蒔`曰：此舉灸寒熱之穴而悉言之也。凡灸寒熱之法，先灸項下大椎穴，係督脈經。以年為壯數，如十歲灸十壯之謂。謂之壯者，蓋唯年壯則灸艾易加，故即以壯名之耳。次灸橛骨者，即尾窮之穴，亦以年為壯數。視背胛間有陷者灸之。舉臂肩上陷者灸之，謂肩髃穴也，係手陽明大腸經。兩季脅間灸之，謂京門穴也，係足少陽膽經。外踝上絕骨之端灸之，謂陽輔穴也，係足少陽膽經。足小指次指間灸之，謂俠谿穴也，係足少陽膽經。腨下陷脈灸之，謂承筋穴也，在腨中央陷者中，係足太陽膀胱經。外踝後灸之，謂崑崙穴也，係足太陽膀胱經。缺盆骨上切之堅痛如筋者灸之，經闕其名，當隨其所在而灸之。膺中陷骨間灸之，謂天突穴也，係任脈經。掌束骨下灸之，謂之陽池穴也，係手少陽三焦經。臍下三寸灸之，即關元穴也，係任脈經。毛際動脈灸之，謂氣衝穴也，係足陽明胃經。膝下三寸分間灸之，謂三里穴也，係足陽明胃經。足陽明跗上動脈灸之，謂衝陽穴也，係足陽明胃經。巔上一穴灸之，謂百會穴也，係督脈經。有為犬所囓而發寒熱者，即以犬傷病法灸之三壯，蓋灸其所傷處。凡當灸者有二十九處。又有傷食而發寒熱者灸之，如灸之而寒熱不止，必視其各部陽經有病者，數刺其俞，而用藥以調治之，則寒熱少卻矣。所謂過者，病也。俞者，如手陽明大腸之俞穴三間是也。京門、承筋、氣街，所在刺灸分壯，並同王注。肩髃、陽輔、俠谿、崑崙、天突、陽池、三里、衝陽、關元、百會，所在刺灸分壯，已詳[氣府]篇中。】
【`張志聰`曰：此言鼠瘻寒熱之病，而有二十九穴之灸法也。夫鼠瘻之本，在於水臟，其病出於三陽頸項之間，故當先灸督脈之大椎，次灸尾窮之橛骨。蓋督脈之原在腎，其脈在陽，而骨穴亦皆屬于腎也。以年為壯者，謂子鼠為生少之始，十二歲一週，週而復始也。太陽乃腎臟之寒府，故視太陽經之背俞陷者灸之。按《靈樞》[經脈]篇手太陽手足少陽陽明五脈，皆入於缺盆兩骨之間，故不必論其何經，切之堅痛如筋者，即灸之。是鼠瘻之毒，出於頸項三陽之脈，其毒留之處，則累累如連珠，而所病之經脈，亦堅鞕如筋也，共計二十九處。其犬所囓之處，謂三陽之皮部，故曰灸之三壯。此在三陽之氣分，而不涉於經脈，故不在於數內，然此乃經脈之邪，亦可令從氣分而出也。夫鼠瘻之病，本於水臟之陰，而交于戌火之陽，故為寒為熱也。曰鼠曰犬者，謂子之天一水邪，戌之包絡火邪，相合而為患也。犬所囓之處，腿之魚腹間也，魚腹之外側，乃少陽之部署，少陽之上，相火主之，少陽之氣，上與包絡相合而為火也。故當於犬所囓之處灸之，即以犬傷病法灸之者，蓋犬傷者亦發寒熱，謂鼠瘻之寒熱，有如蟲獸所傷之不內外因，非外感之寒熱而欲治其表也。即如開闔不得，寒氣從之，陷脈為瘻，留連肉腠，此屬外感風寒之瘻，而與其本在臟者之因不同也。再按《靈樞經》曰：目中有赤脈，上下貫瞳子，見一脈，一歲死。夫瞳子，水臟之精也；脈者，心包絡之所主也。火為陽，水為陰，脈從上而下貫瞳子，是為陰陽交者，死不治。是鼠瘻之毒。為害最厲，故當先於大椎、橛骨、肩、背、胷、膺二十九處，灸三陽之經脈，以起腎臟之毒，復於犬所囓之處，以絕心包絡之交焉。若鼠瘻之過於膺喉者，再以傷食之法灸之。夫鼠瘻之上出於頸項之間，乃太陽少陽之部署，如過於膺喉，則及於陽明，而為馬刀俠癭矣，故又當以傷食之法，而灸其膺胷焉。然太陽、少陽之氣，發原於下焦水臟，而陽明之氣，出於中焦土腑，故凡當二十九處，再以傷食之法，灸其胃脘，以清陽明之原也。夫鼠瘻之本，在於水之陰臟，而其病上出於頸腋三陽之間，今灸背俞腨中之太陽，肩背兩脅之少陽，膝下跗上之陽明，而又如犬所囓之病，及傷食之法，灸之不已者，此陰毒之氣盛也，故當視其經之過於陽者之處，數刺其俞而泄之，使陰臟之毒，與陽相絕，而再飲以解毒之藥治其陰，此治鼠瘻寒熱之全法也。】
【`高士宗`曰：骨者，腎所主也。此篇論骨空，故首論刺太陽，而曰還刺寒腑，謂太陽乃腎臟寒水之腑也。次論衝任督脈者，三脈皆發原於腎也。次論通體之骨空髓空者，腎生骨髓而髓乃腎之精也。論刺灸鼠瘻寒熱者，鼠瘻之毒本於腎臟也。`倪衝之`曰：有一種腫痛潰爛者，乃外感風寒之瘻，此為易治。如在頸腋之間，累累如連珠，不痛不腫者，其本在臟，後至破潰而見赤脈者，死證也。】
【`莫仲超`曰：近時有灸肩井及經外穴之肘尖者，亦皆取少陽之經也。】
【`張兆璜`曰：上節論刺者，瀉脈中之毒也。此復論灸者，起在下之本也。】

# 水熱穴
★ 素問·水熱穴論篇第六十一
【`馬蒔`曰：內論治水治熱之穴，故名篇。】

黃帝問曰：少陰何以主腎？腎何以主水？
岐伯對曰：腎者，至陰也。至陰者，盛水也。肺者，太陰也。少陰者，冬脈也。故其本在腎，其末在肺，皆積水也。
帝曰：腎何以能聚水而生病？
岐伯曰：腎者，胃之關也，關門不利，故聚水而從其類也。上下溢於皮膚，故為胕腫。胕腫者，聚水而生病也。
帝曰：諸水皆生于腎乎？
岐伯曰：腎者牝臟也，地氣上者，屬於腎而生水液也，故曰至陰。勇而勞甚則腎汗出，腎汗出逢於風，內不得入於臟腑，外不得越於皮膚，客於元府，行於皮裏，傳為胕腫，本之於腎，名曰**風水**。所謂元府者，汗空也。
【`王冰`曰：陰者，謂寒也。冬月至寒，腎氣合應，故云腎者至陰也。水王於冬，故云，至陰者腎水也。牝，陰也，腎主陰位，故云牝臟。汗液色元，從空而出，以汗聚於裏，故謂之元府。】
【`馬蒔`曰：此言風水之病，本之於腎而傳之於肺也。帝言人有病水證者，皆曰屬之於腎，但不知足少陰何以屬腎？而腎何以主水？伯言腎居下焦為陰中之陰乃至陰也。水為陰，腎亦為陰，今腎為至陰，則水病乃盛水也。彼肺為手太陰經，腎為足少陰經，少陰者，主於冬水之脈也。其脈從腎上貫鬲，入肺中，故其病本在腎，其病末在肺。本者，病之根也。末者，病之標也。腎氣上逆，則水氣客於肺中，此所以皆為積水也。且腎何以聚水而成病？正以腎為胃之關，關者，有出入所司之義也。腎主下焦，膀胱為腑，開竅于二陰。故腎氣化則二陰通，腎氣不化則二陰閉，閉則胃上滿，故曰腎者胃之關也。關閉則氣停，氣停則水積，水積則水盛，水盛則氣溢，故曰關門不利，當聚水而從其類也。由是上者之肺，下者之腎，俱溢于皮膚則為胕腫，此乃聚水而生病之驗也。況腎為牝臟，地氣應之，地氣上者為水，故感之而生水液耳。惟地與腎皆為陰，此腎之所以為至陰也。方其病始之際，強力入房，勇而勞甚，則腎汗出，腎汗出逢於風，內不得入於臟腑，外不得越於皮膚，風乃客於元府之內，行於皮肉之中，傳為胕腫之證，其實本之於腎也，故有風又有水，其名曰風水。然所謂元府者，即皮膚上之汗空也。汗空雖細微，最為元遠，故曰元。後世止知水腫，不知有風水之義，但知利水，而並不用風藥，此朱丹溪治水腫法，誠有未全，後世循法用之，致人夭枉者，不知幾千萬人也。如果審得週身浮腫，色黑或白不黃，目下瞳亮，膚如脂澤，信為風水證也，用羌活以入膀胱，獨活以入腎，防風行四肢，蒼朮發表勝濕，乾葛、白芷入陽明，柴胡和解表裏，甚則用十二經引經藥，無不應手而愈。但止腹中堅脹者，則又以鼓脹治之，不在此例，當用[腹中]論治以鷄屎醴之類是也。】
【`張志聰`曰：水由地中生，上升于天，下歸于泉，天氣與水氣上下相通，故在地為水，而在天為寒。夫天為陽，地為陰，泉在地之下，故為至陰而盛水。盛者，受盛而多也。夫肺主天，太陰之氣主濕土，土氣上升於天而為雲，天氣下降而為水，是水由天降，雲自地生，故曰，肺者太陰也，謂天地之氣相合也。少陰主水而司冬令，其脈貫鬲入肺中，故其本在腎，其末在肺，上下皆積水也。又水由中焦入胃之飲而生，從下焦決瀆而出，故關門不利，則聚水而從其類。蓋腎者主水，水不沾流，則水亦類聚矣。胕腫，脹也。皮膚者，肺之合。水聚於下，則反溢於上，故腫脹于皮膚之間，蓋因水聚而生此病也。然水生於中焦之胃土，然由下焦之氣上升以合化。夫胃為陽腑，腎為牝臟，腎氣上交於陽明，戊癸合化，而後入胃之飲，從地土之氣，上輸于肺，肺氣通調而下輸決瀆，故曰地氣上者屬於腎而生水液也。夫水在地之下，地氣上者，直從泉下之氣而生，故曰至陰，是地氣上通於天，而水氣亦上通於天也。以上論水液生始之原，聚則為水為腫，和則清中之濁者從決瀆而下行，清中之清者，為精、為液、為氣、為血，生肌肉而充皮膚，濡筋骨而利關節，莫不由此入胃之飲也。其勞動腎液上出為汗，逢於風而閉溢於皮膚之間，則為胕腫，當知胕腫有二因也。經云，用力過度則傷腎。又曰，持重遠行，汗出於腎。蓋勇而勞甚則傷骨，骨即為腎，腎氣動則水液上升而為汗矣。逢於風，則內不得入於臟腑，外不得越於皮膚，客於元府，行於皮裏，傳為胕腫，本之於腎，名曰風水，蓋因風而致水腫於皮膚間也。元府者，乃汗所出之空孔，又名鬼門，蓋幽元而不可見者也。夫腎者主水，受胃之津液而藏之，腎之津液，復還入胃中，而資養其臟腑。又入心為汗，入肝為淚，入肺為涕，入脾為涎，自入為唾，是五液皆出於腎，而五臟六腑之氣，亦借腎臟之津液以濡養，故曰內不得入於臟腑。此論水從上降，而復從下升，乃津液環轉之道也。】

帝曰：水俞五十七處者，是何主也？
岐伯曰：腎俞五十七穴，積陰之所聚也，水所從出入也。尻上五行行五者，此腎俞。故水病下為胕腫，大腹，上為喘呼不得臥者，標本俱病。故肺為喘呼，腎為水腫，肺為逆不得臥，分為相輸俱受者，水氣之所留也。伏菟上各二行行五者，此腎之街也。三陰之所交結於腳也。踝上各一行行六者，此腎脈之下行也，名曰**太衝**。凡五十七穴者，皆臟之陰絡，水之所客也。
【`王冰`曰：背部之俞，凡有五行，當其中者，督脈氣所發穴，兩旁四行，皆足太陽脈氣也。水下居於腎，則腹至足而胕腫，上入於肺，則喘息賁急而大呼也。肺為標，腎為本，如此者是肺腎俱水為病也。肺為喘呼，氣逆不得臥者，以其主呼吸也。腎為水腫者，以其主水也。分其居處以名之，則是氣相輸應，本其俱受病氣，則皆是水所留也。腹部正俞凡有五行，俠齊兩旁，則腎臟足少陰脈及衝脈氣所發，次兩旁則足陽明氣所發，此四行穴則伏菟之上也。腎脈與衝脈並下行循足，合而盛大，故曰太衝。經所謂五十七者，然尻上五行行五，則背脊當中行，督脈氣所發者，脊中、懸樞、命門，腰俞，長強當其處也。次俠督脈兩旁，足太陽脈氣所發者，有大腸俞、小腸俞、膀胱俞、中𦛗內俞、白環俞當其處也。又次外俠兩旁，足太陽脈氣所發者，有胃倉、肓門、志室、胞肓、秩邊當其處也。伏菟上各二行行五者，腹部正俞，俠中行任脈兩旁，衝脈足少陰之會者，有中注，四滿、氣穴、大赫、橫骨當其處也。次俠衝脈足少陰兩旁，足陽明脈氣所發者，有外陵、大巨、水道、歸來、氣街當其處也。踝上各一行行六者，足內踝之上，有足少陰陰蹻脈，並循腨上行，足少陰脈有大鍾、復溜、陰谷三穴，陰蹻脈有照海、交信、築賓三穴，陰蹻既足少陰脈之別，亦可通而主之，兼此數之，猶少一穴。脊中在第十一椎節下間，俛而取之，刺可入同身寸之五分，不可灸，令人僂。懸樞在第十三椎節下間，伏而取之，刺可入同身寸之三分。命門在第十四椎節下間，伏而取之，刺可入同身寸之五分。腰俞在第二十一椎節下間，刺可入同身寸之三分，留七呼。長強在脊骶端，督脈別絡少陰所結，刺可入同身寸之二分，留七呼，若灸者，並可灸三壯。此五穴者，並督脈氣所發也。次俠督脈兩旁，大腸俞在第十六椎下，俠督脈兩旁，去督脈各同身寸之一寸半，刺可入同身寸之三分，留六呼，若灸者，可灸三壯。小腸俞在第十八椎下兩旁，膀胱俞在第十九椎下兩旁，中𦛗內俞在第二十椎下兩旁，相去及刺灸分壯法，並如大腸俞，俠脊𦛗胛起肉，留十呼。白環俞在第二十一下兩旁，相去如大腸俞，伏而取之，刺可入同身寸之五分，若灸者，可灸三壯。此五穴者，並足太陽脈氣所發，所謂腎俞者即此也。又次外兩旁，胃倉在第十二椎下兩旁，相去各同身寸之三寸，刺可入同身寸之五分，若灸者，可灸三壯。肓門在第十三椎下兩旁，志室在第十四椎下兩旁，正坐取之。胞肓在第十九椎兩旁，伏而取之。秩邊在第二十一椎下兩旁，相去及刺灸分壯法，並如胃倉，伏而取之。此五穴並足太陽脈氣所發也。次伏菟上兩行，中注在齊下同身寸之五分，兩旁相去任脈，各同身寸之五分。四滿在中注下，氣穴在四滿下，大赫在氣穴下，橫骨在大赫下，遞相下同身寸之一寸，各橫相去同身寸之一寸，並衝脈足少陰之會，刺可入同身寸之一寸，若灸者，可灸五壯。次外兩旁穴，外陵在齊下同身寸之一寸，兩旁去衝脈各同身寸之一寸半。大巨在外陵下同身寸之一寸，水道在大巨下同身寸之三寸，歸來在水道下同身寸之三寸，氣街在歸來下鼠鼷上同身寸之一寸，各橫相去同身寸之二寸。此五穴者，並足陽明脈氣所發。水道刺可入同身寸之二寸半，若灸者，可灸五壯。氣街刺可入同身寸之三分，留七呼，若灸者，可灸三壯。餘三穴並刺可入同身寸之八分，若灸者，並可灸五壯。所謂腎之街者此也。踝上各一行行六者，大鍾在足內踝後街中，足少陰絡，別走太陽者，刺可入同身寸之二分，留三呼，若灸者，可灸三壯。復溜在內踝上同身寸之二寸陷者中，足少陰脈之所行也，刺可入同身寸之三分，留三呼，若灸者，可灸五壯。照海在內踝下，刺可入同身寸之四分，留六呼，若灸者，可灸三壯。交信在內踝上同身寸之二寸，少陰前太陰後筋骨間，陰蹻之郄，刺可入同身寸之四分，留五呼，灸者可灸三壯。築賓在內踝上腨分中，陰維之郄，刺可入同身寸之三分，若灸者，可灸五壯。陰谷在膝下內輔骨之後，大筋之下，小筋之上，按之應手，屈膝而得之，足少陰脈之所入也，刺可入同身寸之四分，若灸者，可灸三壯。所謂腎經之下行，名曰太衝者，則此也。】
【`馬蒔`曰：此言治水之俞，有五十七穴也。腎屬水，治腎水之俞，有五十七穴者，積陰之所聚也，其俞皆水所從出入之處。尻上計有五行，旁四行係足太陽膀胱經，而今曰腎之俞者，以腎與膀胱為表裏，故不曰膀胱而曰腎俞也。水病者，下為胕腫腹大之證，上為喘呼不得臥之證，下病為本，上病為標，是乃標本俱病也。故在肺則為喘呼，在腎則為水腫，肺氣逆所以不得臥也。此二經之分，本為相輸相應，俱受其病者，以水氣之所留也。三陰之所交，必結于腳者，內踝上三寸，有穴名三陰交，以腎肝脾三經之所交也。其踝上各一行，每行六穴者，此腎脈之所行，名曰太衝，以腎與衝脈，並皆下行于足，合而盛大，故曰太衝。凡此五十七穴者，皆陰臟之陰絡，水之所客處也。故治水者，治此諸穴耳。】
【`張志聰`曰：此言水隨經而上下也。腎者，至陰也。穴者，氣之所聚。故腎五十七穴，積陰之所聚也，水隨此經俞而外內出入者也。尻上五行，中行乃督脈之所循，旁四行乃太陽之經脈，蓋督脈起於至陰，循陰器繞篡後，別繞臀，合少陰太陽，貫脊入腎，太陽為少陰之寒府，是此五行乃水陰之所注，故皆為腎俞。是以病水則下為胕腫大腹，上則為喘呼不得臥者，此標本俱病。蓋腎為本，肺為標，在肺則為喘呼，在腎則為水腫，肺為氣逆，故不得臥也。此水分為相輸，而上下俱受病者，蓋腎俞之循尻而下，復循腹而上貫肺中，水氣之留於經俞故也。夫有形之血，行於脈中，無形之氣，行於脈外，是以有形之水，行於無形之氣分，無形之水氣，行於有形之脈中，水隨經而行於上下，而水氣亦隨經而留於脈中也。故胕腫大腹者，水所從出入於外內，喘呼不得臥者，水氣上逆於脈中也。伏兔在膝上六寸起肉，以左右各三指按膝上，有肉起如兔之狀，故以為名。各二行者，謂少陰之大絡，與少陰之經，左右各二，共四行也。行五者，謂少陰經之陰谷、築賓、交信、復溜，及三陰之所交結之三陰交穴也。街，氣街也。氣街者，氣之徑路也。經路者，經別之大絡也。如經絡之氣結，則別走於氣街，故絡絕則徑通，此少陰之經，同少陰之大絡，下行於腳，而交結於三陰，故曰腎之街也。夫少陰之本，直起於至陰之下者也。踝上各一行者，左右二足各一行也。行六者，謂照海、水泉、大鍾、太谿、然谷、涌泉六穴也。此腎脈之直下行於至陰也。凡此五十七穴，皆水臟之陰絡，水之所客也。客者，謂留舍於脈絡之間，非入於脈中也。】

帝曰：春取絡脈分肉，何也？
岐伯曰：春者木始治，肝氣始生，肝氣急，其風疾，經脈常深，其氣少不能深入，故取絡脈分肉間。
【`馬蒔`曰：此言春時行刺法者，所以必取絡脈分肉之義也。蓋以春屬木，木始治時，肝屬木，臟氣始生，斯時肝氣雖急，天之風亦疾，然人之經脈常深，而風木之氣常少，不能深入於經脈之內，僅在絡脈分肉之間，故刺之者必取此所也。如列缺為肺之絡脈，其手腕側後為列缺分肉也。】
【`張志聰`曰：按《靈樞》[四時氣]篇內風水膚脹為五十七痏，取皮膚之血者，盡取之，而首論四時各有淺深之所，在帝復引經而問，故曰，春取絡脈分肉，何也？東方生風，風生木，木生肝，風木之氣其性急疾而直達於絡脈分肉之間，其經脈之氣，隨冬令伏藏，久深而始出，其在經之氣尚少，故不能深入而取之經，當淺取之絡脈分肉間也。按鍼刺之道，有皮肉筋骨之淺深，病有浮沉，刺有淺深，此病之有淺深也。四時各有所取，四時之有淺深也。故曰，四時之氣，各有所在。灸刺之道，得氣穴為定。】

帝曰：夏取盛經分腠，何也？
岐伯曰：夏者火始治，心氣始長，脈瘦氣弱，陽氣留溢，熱熏分腠，內至於經，故取盛經分腠。絕膚而病去者，邪居淺也。所謂盛經者，陽脈也。 【 長，上聲。】
【`王冰`曰：絕謂絕破，令病得出也。】
【`馬蒔`曰：此言夏時行刺法者，所以必取盛經分腠之義也。蓋以夏屬火，火始治時，心屬火，臟氣始長，其脈尚瘦，其氣尚弱。火者陽氣也，陽氣留溢於人身，熱氣熏蒸於分腠內，而遂至於盛經，故盛經者，人身陽經之脈也。用刺法者，必取此盛經分腠以治之。先以左手按絕其皮膚，而右手刺之，即病去者，邪尚淺也。然所謂盛經者，乃陽經之脈也。】
【`張志聰`曰：南方生熱，熱生火，火生心，而心主血脈，故脈氣尚瘦弱也。其陽盛之氣，留溢於外，而外之暑熱，熏蒸於分腠內，至於經脈，故當取之盛經分腠。絕膚者，謂絕其膚腠之邪，不使內入於經脈，蓋邪居膚腠之淺也。陽脈謂浮見於皮膚之脈，陽盛於外，故曰盛經。按此二節，論取氣而不論脈。】

帝曰：秋取經俞，何也？
岐伯曰：秋者金始治，肺將收殺，金將勝火，陽氣在合，陰氣初勝，濕氣及體，陰氣未盛，未能深入，故取俞以瀉陰邪，取合以虛陽邪，陽氣始衰，故取於合。
【`王冰`曰：三陰已升，故火將收殺。金王火衰，故云金將勝火。以漸於雨濕霧露，故云濕氣及體。】
【`馬蒔`曰：此言秋時行刺法者，所以必有取於經俞之義也。經俞者，據下節井榮推之，則是各經之經穴俞穴也。蓋以秋屬金，金始治時，肺亦屬金，臟氣將收將殺，金氣旺反欲勝火，正以金旺火衰故也。然而火氣方在陽經之合穴，斯時陰氣初勝，濕氣及體，陰氣未盛，未得深入，故取陰經之俞穴，以瀉陰經之火邪，取陽經之合穴，以瀉陽經之火邪，則陽氣始衰矣。陽氣者，火氣也，所以取陰穴耳。】
【`張志聰`曰：夫秋刑官也，於時為金，其令收降，故肺氣將收而萬物當殺，清肅之氣將勝炎熱，陽氣始降，而在所合之腑，其臟陰之氣，始升而初勝也。夫立秋處暑，乃太陰濕土主氣，故濕氣及體，其陰氣未盛，故未能深入而取之，當刺俞土以瀉太陰之濕，取合穴以虛陽腑之邪，以陽氣始衰，故取之於合。蓋秋時陽氣下降，始歸於腑，而後歸於陰也。】

帝曰：冬取井滎，何也？
岐伯曰：冬者水始治，腎方閉，陽經衰少，陰氣堅盛，巨陽伏沉，陽脈乃去，故取井以下陰逆，取滎以實陽氣，故曰冬取井滎，春不鼽衄，此之謂也。
【`王冰`曰：去謂下去。】
【`馬蒔`曰：此言冬時行刺法者，所以必有取於井滎之義也。蓋以冬屬水，水始治時，腎亦屬水，其臟方閉，陽經之氣始衰，少陰腎經之氣堅盛。故巨陽者，太陽也，與腎為表裏，其脈亦伏沉，而陽脈乃下去矣。故取陰經之井穴，以陰邪之欲下逆故也。故陽經之滎穴，以實其陽氣，而不使陰邪之下逆故也。經有之曰，冬取井滎，春不鼽衄，此之謂也。】
【`張志聰`曰：腎為水臟，冬令閉藏，陽氣已衰，而陰寒之氣，堅盛於外，太陽之氣伏沉，其陽脈亦乃去陽而歸伏於內矣，故當取井以下陰逆之氣，取滎以實沉伏之陽，順時令也。夫井，木也，木生於水，故取井木以下陰氣，勿使其發生而上逆也。滎，火也，故取滎穴以實陽氣，乃助其伏藏也。蓋冬令閉藏，以奉春生之氣，故冬取井滎，助藏太陽少陰之氣，至春時陽氣外出，衛固於表，不使風邪有傷膚腠絡脈，故春不鼽衄，此之謂也。以上論刺風水所取五十七俞，而又有四時之分別也。】

帝曰：夫子言治熱病五十九俞，余論其意，未能領別其處，願聞其處，因聞其意。
岐伯曰：頭上五行行五者，以越諸陽之熱逆也。大杼、膺俞、缺盆、背俞，此八者，以瀉胷中之熱也。氣街、三里、巨虛上下廉，此八者，以瀉胃中之熱也。雲門、髃骨、委中、髓空，此八者，以瀉四肢之熱也。五臟俞旁五，此十者，以瀉五臟之熱也。凡此五十九穴者，皆熱之左右也。
帝曰：人傷於寒而傳為熱，何也？
岐伯曰：夫寒盛則生熱也。 【 行，音杭。髃，音耦。】
【`王冰`曰：頭上五行者，當中行謂上星、顖會、前頂、百會、後項，次兩旁謂五處、承光、通天、絡卻、玉枕，又次兩旁謂臨泣、目窻、正營、承靈、腦空也。上星在顱上，直鼻中央，入髮際同身寸之一寸陷者中，容豆，刺可入同身寸之三分。顖會在上星後同身寸之一寸陷者中，刺可入同身寸之四分。前頂在顖會後同身寸之一寸五分骨間陷者中，刺如顖會法。百會在前頂後同身寸之一寸五分，頂中央旋毛中陷容指，督脈足太陽脈之交會，刺如上星法。後頂在百會後同身寸之二寸五分，枕骨上，刺如顖會法。然是五者，皆督脈氣所發也。上星留六呼，若灸者，並可灸五壯。次兩旁穴，五處在上星兩旁同身寸之一寸五分，承光在五處後同身寸之一寸，通天在承光後同身寸之一寸五分，絡卻在通天後同身寸之一寸五分，玉枕在絡卻後同身寸之七分。然是五者，並足太陽脈氣所發，刺可入同身寸之三分。五處、通天各留七呼，絡卻留五呼，玉枕留三呼，若灸者，可灸三壯。臨泣在直目上，入髮際同身寸之五分，足太陽少陽陽維三脈之會，留七呼。目窻在臨泣後同身寸之一寸，正營在目窻後同身寸之一寸，承靈在正營後同身寸之一寸半，腦空在承靈後同身寸之一寸半，俠枕骨後，枕骨上，並足少陽陽維二脈之會，刺可入同身寸之四分，餘並刺可入同身寸之三分，若灸者，並可灸五壯。大杼在項第一椎下兩旁，相去各同身寸之一寸半陷者中，督脈別絡手足太陽三脈氣之會，刺可入同身寸之三分，留七呼，若灸者，可灸五壯。膺俞者，膺中之俞也，正名中府，在胷中行兩旁相去同身寸之六寸，雲門下一寸，乳上三助間，動脈應手陷者中，仰而取之，手足太陰脈之會，刺可入同身寸之三分，留五呼，若灸者，可灸五壯。缺盆在肩上橫骨陷者中，手陽明脈氣所發，刺可入同身寸之二分，留七呼，若灸者，可灸三壯。背俞，即風門熱府俞也，在第二椎下兩旁，各同身寸之一寸三分，督脈足太陽之會，刺可入同身寸之五分，留七呼，若灸者，可灸五壯。今《中誥孔穴圖經》雖不名之，既曰風門熱府，即治熱之背俞也。氣街在腹齊下橫骨兩端，鼠鼷上同身寸之一寸，動脈應手，足陽明脈氣所發，刺可入同身寸之三分，留七呼，若灸者，可灸三壯。三里在膝下同身寸之三寸，胻外廉兩筋肉分間，足陽明脈之所入也，刺可入同身寸之一寸，留七呼，若灸者，可灸三壯。巨虛上廉，足陽明與大腸合，在三里下同身寸之三寸，足陽明脈氣所發，刺可入同身寸之八分，若灸者，可灸三壯。巨虛下廉足陽明與小腸合，在上廉下同身寸之三寸，足陽明脈氣所發，刺可入同身寸之三分，若灸者，可灸三壯。雲門在巨骨下胷中行，兩旁相去同身寸之六寸，動脈應手，足太陰脈氣所發，舉臂取之，刺可入同身寸之七分，若灸者，可灸五壯。驗今《中誥孔穴圖經》無髃骨穴，有肩髃穴，穴在肩端兩骨間，手陽明蹻脈之會，刺可入同身寸之六分，留六呼，若灸者，可灸三壯。委中在足膝後屈處膕中央約文中動脈，足太陽脈之所入也，刺可入同身寸之五分，留七呼，若灸者，可灸三壯。按今《中誥孔穴圖經》云：腰俞穴一名髓空，在脊中第二十一椎節下，主汗不出，足清不仁，督脈氣所發也，刺可入同身寸之二寸，留七呼，若灸者，可灸三壯。俞旁五者，謂魄戶、神堂、魂門、意舍、志室五穴，俠脊兩旁分相去同身寸之三寸，並足太陽脈氣所發也。魄戶在第三椎下兩旁，正坐取之，刺可入同身寸之五分，若灸者，可灸五壯。神堂在第五椎下兩旁，刺可入同身寸之三分，若灸者，可灸五壯。魂門在九椎下兩旁，正坐取之，刺可入同身寸之五分，若灸者，可灸三壯。意舍在第十一椎兩旁，正坐取之，刺可入同身寸之五分，若灸者，可灸三壯。志室在第十四椎下兩旁，正坐取之，刺可入同身寸之五分，若灸者，可灸五壯。寒氣外凝，陽氣內鬱，腠理堅致，元府閉封，致則氣不宣通，封則濕氣內結，中外相薄，寒盛熱生，故人傷於寒轉而為熱，汗之而愈，則外凝內鬱之理可知，斯乃新病數日者也。】
【`馬蒔`曰：此詳言刺熱病者，有五十九穴，復明感寒生熱之義也。頭上五行，中行每穴止一，而旁二行左右相同，故共有五行也。此乃所以瀉諸陽之熱逆於上者，謂手足六陽經也。其大杼、膺俞、缺盆、背俞左右計八穴，此皆所以瀉胷中之熱也。氣街、三里、上下巨虛左右計八穴，此皆所以瀉胃中之熱也。雲門、肩髃、委中、腰俞左右計八穴，此皆所以瀉四肢之熱也。但腰俞在中行止有一穴耳。五臟俞旁五，謂五臟之俞旁有五穴，即肺俞之旁有魄戶，以肺藏魄也；心俞之旁有神堂，以心藏神也；肝俞之旁有魂門，以肝藏魂也；脾俞之旁有意舍，以脾藏意也；腎俞之旁有志室，以腎藏志也。左右計十穴，此皆所以瀉五臟之熱也。凡此五十九穴者，皆治熱之左右穴也。夫熱必始于寒，人傷於寒而傳為熱者，正以寒盛則生熱，乃寒極生熱，陰勝則為陽之義耳。】
【`張志聰`曰：[氣穴]論中言熱俞有五十九穴，故帝曰，夫子言治熱病五十九穴。余論其意，但未能別其處，因問其意者，因其處而知其瀉熱之意也。頭上五行，每行有五穴，俱在頭之巔頂。諸陽之氣，上升於頭，故取刺以越諸陽之熱逆。其胷中胃中之熱，亦求其俞而瀉之也。髓空即橫骨穴，所謂股際骨空在毛中動下，屬足少陰腎經。蓋手太陰與陽明為表裏，足少陰與太陽為表裏。手之太陰，從腹走手；手之陽明，從手走頭；足之少陰，從足走腹；足之太陽，從頭走足，並主血氣。故雲門之八者，以瀉手足之熱也。按王氏輩以督脈之腰俞為髓空，是止七穴而非八矣。五臟俞旁五者，謂各開中行一寸五分，肺俞在三椎間，心俞在五椎間，肝俞在九椎間，脾俞在十一椎間，腎俞在十四椎間，左右各五，並屬足太陽膀胱經，以瀉五臟之熱。凡此五十九穴，皆熱之左右而瀉之也。夫在地為水，在天為寒，寒極生熱，是熱生於寒，而寒生於水也，故曰[水熱穴]論。】


# 調經
★ 素問·調經論篇第六十二
【`馬蒔`曰：內言病有虛實，宜善調其經脈，如末節之謂，故名篇。】
【`張志聰`曰：此篇論五臟所生之氣血神志，而歸重于血氣，故篇名調經論。】

黃帝問曰：余聞刺法言有餘瀉之，不足補之。何謂有餘，何謂不足？
岐伯對曰：有餘有五，不足亦有五。帝欲何問？
帝曰：願盡聞之。
岐伯曰：神有餘有不足，氣有餘有不足，血有餘有不足，形有餘有不足，志有餘有不足。凡此十者，其氣不等也。
【`王冰`曰：神屬心，氣屬肺，血屬肝，形屬脾，志屬腎，以各有所宗，故不等也。】
【`馬蒔`曰：此言神氣血形志，各有有餘不足也。】
【`張志聰`曰：其氣謂五者之氣，各有虛實之不等。】

帝曰：人有精氣津液，四肢九竅，五臟十六部，三百六十五節，乃生百病。百病之生，皆有虛實。今夫子乃言有餘有五，不足亦有五，何以生之乎？
岐伯曰：皆生於五臟也。夫心藏神，肺藏氣，肝藏血，脾藏肉，腎藏志，而此成形。志意通內連骨髓，而成身形五臟。五臟之道，皆出於經隧，以行血氣，血氣不和，百病乃變化而生，是故守經隧焉。
【`王冰`曰：《鍼經》云：兩神相薄，合而成形，常先身生，是謂精。上焦開發，宣五穀味，熏膚充身澤毛，若霧露之溉，是謂氣。腠理發泄，汗出腠理，是謂津。液之滲於空竅，留而不行者為液也。十六部者，謂手足二，九竅九，五臟五，合為十六部也。三百六十五節者，非謂骨節，是神氣出入之處也。言人身所有則多，所舉則少，病生之數何以論之？五臟，謂五神臟也。言病皆生於五臟者，何哉？以內藏五神而成形也。志意者，通言五神之大凡也；骨髓者，通言表裏之成化也。言五神通泰，骨髓化成，身形既立，乃五臟互相為有矣。隧，潛道也，經脈伏行而不見，故謂之經隧焉。血氣者，人之神，邪侵之則血氣不正，血氣不正，故變化而百病乃生矣。然經脈者，所以決死生，處百病，調虛實，故守經隧焉。】
【`馬蒔`曰：此言人有虛實而生百病者，以血氣之不和也。四肢者，手足也，手足各二。九竅者，陽竅七，在面部；陰竅二，前陰後陰也，在下部。五臟者，心肝脾肺腎也，共為十六部，及有三百六十五節。《靈樞》[九鍼十二原]篇有曰：所謂節之交三百六十五會。又云：所言節者，神氣之所遊行出入也，非皮肉筋骨也。是皆能生百病者也。百病之生，各有虛有實，是虛者即所謂不足也。實者即所謂有餘也。今約有餘不足而分之則為五，統之則為十。果何以生此不足有餘也？伯言皆生於五臟也。夫所謂神氣血肉志者，皆藏之於五臟，而人之形始成焉。唯志意通暢，內連骨髓，而身形五臟，始無百病，正以五臟之道，皆出於經隧，如《靈樞》[經脈]篇論各經脈氣之流行，所以行血氣者也。血氣不和，則為有餘不足，而百病乃生。是故善治生者，必守此經隧焉，真可以決死生、處百病、調虛實也。】
【`張志聰`曰：《靈樞經》云：兩神相搏，合而成形，常先身生，是謂精。上焦開發，宣五穀味，熏膚充身澤毛，若霧露之溉，是謂氣。腠理開發，汗出溱溱，是謂津。穀入氣滿，淖澤注於骨，骨肉屈伸洩澤，補益腦髓，皮膚潤澤，是謂液。中焦受氣，取汁變化而赤，是謂血。壅遏營氣，令無所避，是謂脈。四肢為諸陽之本，九竅為水注之氣。五臟者，所以藏精神血氣魂魄者也。十六部者，十六部之經脈也，手足經脈十二，蹻脈二，督脈一，任脈一，共十六部脈，計十六丈二尺，而一周于身。節之交三百六十五會，神氣之所游行出入，乃百病之所從而生，皆有虛有實。然五者之氣，皆生於五臟，而五臟所藏之血氣神志以成此形也。志意者，所以御精神，收魂魄，適寒溫，和喜怒者也。志意通內連骨髓而成身形五臟。上言有形之五臟，以生無形之五志，此言無形之五志，以成有形之身形。五志者，心藏神，肝藏魂，肺藏魄，脾藏意，腎藏志也。然五臟之道，皆歸於經隧，經隧者，五臟之大絡以行血氣者也。血氣不和，百病乃變化而生，是故調治之道，亦守其經隧焉。】

帝曰：神有餘不足何如？
岐伯曰：神有餘則笑不休，神不足則悲，血氣未并，五臟安定，邪客於形，洒淅起于毫毛，未入於經絡也，故命曰神之微。
帝曰：補瀉奈何？
岐伯曰：神有餘則瀉其小絡之血出血，勿之深斥，無中其大經，神氣乃平。神不足者，視其虛絡，按而致之，刺而利之，無出其血，無泄其氣，以通其經，神氣乃平。
帝曰：刺微奈何？
岐伯曰：按摩勿釋，著鍼勿斥，移氣於不足，神氣乃得復。
【`王冰`曰：并謂并合也，未與邪合，故曰未并。邪入小絡，故可瀉其小絡之脈，出其血，勿深推鍼，鍼深則傷肉也。以邪居小絡，故不欲令鍼中大經，絡血既出，神氣自平。斥，推也。小絡，孫絡也。但通經絡，令其和利，按虛絡令其氣致，以神不足，故不欲出血及泄氣也。刺微之間，復前初起于毫毛，未入於經絡者也。按摩其病處，手不釋散，著鍼於病處，亦不推之，使其人神氣內朝於鍼，移其人神氣令自充足，則微病自去，神氣乃得復常。】
【`馬蒔`曰：此言神有虛實為病者，皆當刺之，而復有刺邪之法也。神者，心之所藏也。《靈樞》[本神]篇言心藏脈，脈舍神，心氣虛則悲，實則笑不休，然則有餘不足者，正虛實之謂也。觀此則知有餘不足，皆能為病者矣。蓋心在聲為笑，在志為喜，故實則笑不休。肺在志為憂，在聲為哭，故心氣衰而不能勝肺，則不足而悲，此乃血氣已并，所以為虛實而成病也。然方其血未并於氣，氣未并於血，而五臟安定之時，邪或客之，則邪在小絡，起於毫毛，有洒淅惡寒之貌，尚未入於大經與大絡也。故命曰，神之微病耳。帝復疑神為有餘不足，而病有為笑為悲，則不可無補瀉法也。伯言神有餘者病也，過猶不及也，當瀉小絡之脈出血，勿深推其鍼，恐鍼深則傷肉也。又無中其大經，恐因小絡而兼傷大經也。蓋以經脈為裏支，而橫者為絡，絡之別者為孫絡，孫絡者，小絡也。神本無形，宜其善鍼之若此。必使神氣既平，不至於有餘而為笑不休，斯已矣。神不足者，其絡必虛，當治其心經之絡為虛者治之，按而致其氣之來，刺而令其氣之和利也。無出血泄氣以通其經脈，使神氣乃平，不至於不足而為悲斯已矣。且其邪客於形，而初起於毫毛，未入於經絡，則乘其微而刺之者，當按摩其病處，勿釋其手，著鍼其病處，勿推其鍼，使移邪氣於不足而為衰，復其真氣之如故而無虧，則神氣自全矣。愚按此節當分為四段，其曰神有餘則笑不休，神不足則悲，言有餘不足皆能為病也。是乃本體之病，自血氣未并至，故曰神之微，言始時皆能感邪，其病必微，是乃外感之病。其曰神有餘者，至神氣乃平，言刺其有餘之法，非刺其邪也。其曰神不足，至神氣乃平，言刺其不足之法，亦非刺其邪也。至於刺微奈何，至末方與第二段相應，此微字正是命曰神之微也，乃所以刺其邪也，若以第二段為三，第三段為二，則文理自無不明。王註以第三四段皆為有邪，則末段又何為有刺微之問？又奚必另有刺法？反有不明者矣。又按按摩勿釋四句，似為空虛未著何經。愚意即第七節志有虛實為病，乃腎經也，故刺然谷、復溜本經之穴。則刺神者，當在心包絡經；刺氣者，當在肺經；刺血者，當在肝經；刺形者，當在脾經。否則週身之內，何以知其為神之病，或氣之病？又何以知其為何經之病乎？】
【`張志聰`曰：鍼刺之道，通利經脈，無泄其氣血，即所以補虛也。蓋血氣流通，而形神自生矣。人之為病，因鬱滯而成虛者，十居其半。醫者但知補虛，不知通利之中，更有補虛之妙。用著鍼者，如以布憿著之，乃從單布上刺，謂當刺之極淺，而勿推內其鍼，移其邪氣於不足，而神氣乃自復矣。`張兆璜`曰：血氣相并，則有虛有實，邪入深而客於肌肉經脈，亦有虛有實，此血氣平而邪客之淺者也。】

帝曰：善。氣有餘不足，奈何？
岐伯曰：氣有餘則喘欬上氣，不足則息利少氣。血氣未并，五臟安定，皮膚微病，命曰白氣微泄。
帝曰：補瀉奈何？
岐伯曰：氣有餘則瀉其經隧，無傷其經，無出其血，無泄其氣；不足則補其經隧，無出其氣。
帝曰：刺微奈何？
岐伯曰：按摩勿釋，出鍼視之，曰我將深之，適人必革，精氣自伏，邪氣散亂，無所休息，氣泄腠理，真氣乃相得。
【`王冰`曰：肺合皮，其色白，故皮膚微病，命曰白氣微泄。氣，謂榮氣也。鍼瀉若傷其經，則血出而榮氣泄脫，故不欲出血泄氣，但瀉其衛氣而已。鍼補則又宜謹閉穴俞，然其衛氣亦不欲泄之。刺微之間，覆前白氣微泄者也。按摩，謂按摩其病處。革，皮也。我將深之，適人必革者，謂其深而淺刺之也。如是脅從則人懷懼色，故精氣潛伏也。以其調適於皮，精氣潛伏，邪無所據，故亂散而無所休息，發泄於腠理也。邪氣既泄，真氣乃與皮腠相得矣。】
【`馬蒔`曰：此言氣有虛實為病者，皆當刺之而復有刺邪之法也。氣者，肺之所藏也。《靈樞》[本神]篇言肺藏氣，氣舍魄，肺虛則鼻塞不利。少氣即本文之少氣也。實則喘喝，胷盈仰息，即本文之喘欬上氣也。此乃氣血已并，所以為虛實而成病也。然方其血未并於氣，氣未并於血，而五臟安定之時，邪來客之。肺主皮膚，皮膚微病，命曰白氣微泄，蓋肺屬金，為色之白也。然而氣有餘者，則審其有餘之在肺經。而瀉其經隧，無得傷經出血，及泄其榮氣也。氣不足者，則審其不足之在肺經，而補其經隧，雖衛氣亦不泄之斯可也。且其邪客於形，當按摩其病處，勿釋其手，出鍼視之，仍駭此病人，曰我將深此鍼以刺之，適致此人革其常度，不能自寧，則精氣必斂伏，邪氣必散亂，此邪且無所安息，外泄腠理，真氣乃相得矣。】
【`張志聰`曰：肺主氣而司呼吸，故有餘則喘欬上逆，不足則呼吸不利而少氣也。肺合皮，其色白，微邪客於皮膚，命曰白氣微泄，謂微傷其肺氣也。經隧，大絡也，五臟之所以出血氣者也，故有餘則瀉其經隧之血氣，而勿再傷其經脈之血氣也。不足則補其經隧之血氣，而無洩其經隧之氣焉。出鍼，出而淺之也。視之，視其淺深之義也。曰我將深之。適人之邪淺客於皮，必與正氣相格，庶邪散而正氣不泄，故曰我將深之，謂將持內之而使精神自伏。復放而出之，令邪無散亂，迎之隨之，以意和之，無所休息。使邪氣泄於皮毛腠理，而真氣乃相得復於肌表。此用鍼淺深之妙法也。】

帝曰：善。血有餘不足，奈何？
岐伯曰：血有餘則怒，不足則恐。血氣未并，五臟安定，孫絡水溢，則經有留血。
帝曰：補瀉奈何？
岐伯曰：血有餘則瀉其盛經，出其血；不足則視其虛經，內鍼其脈中，久留而視脈大疾，出其鍼，無令血泄。
帝曰：刺留血奈何？
岐伯曰：視其血絡，刺出其血，無令惡血得入於經，以成其疾。
【`王冰`曰：絡有邪盛則入於經，故云孫絡水溢，則經有留血。脈盛滿則血有餘，故出之。經氣虛則血不足，故無令血泄也。久留疾出，是謂補之。血絡滿者，刺按出之，則惡色之血不得入於經脈。】
【`馬蒔`曰：此言血有虛實為病者，皆當刺之，而復有刺邪之法也。血者，肝所藏也。《靈樞》[本神]篇言肝藏血，血舍魄，肝氣虛則恐，實則怒，正與此同。蓋以肝在志為怒，腎在志為恐，不足則母氣虛而為恐也。此血氣已并，所以有虛實而為病耳。然方其血未并於氣，氣未并於血，而五臟安定之時，孫絡為濕所勝，其水泛溢，則入於經而有留血，此乃邪之為病也。然而血有餘者，則審其在肝經之盛，而瀉之以出其血，血不足者，則視其在肝經之虛而補之，鍼其脈中，久留而視，所謂如待貴人，不知日暮者是也。候脈已大疾，則氣已至矣，乃出其鍼，無令出血可也。且邪之所感，致有留血，則當視其血在絡時，即刺出其血，無令惡血入經，以成他疾可也。】
【`張志聰`曰：肝志怒，腎志恐，故血有餘則肝盛而主怒，不足則母氣衰而并於脾，故恐。蓋以木氣不足則土氣盛，土氣盛則并於所不勝之腎臟而為恐也。然下文之所謂病在脈調之血者，心包絡所主之血也。此所謂血者，肝臟之所主也。肝臟之血本於衝脈，衝脈起於胞中，其浮而外者，循腹上行，散於皮膚肌肉之間，充膚熱肉，生毫毛。臥則歸於肝臟，寤則隨衛氣而行於脈外。孫絡水溢者，胞中之津水也，水穀之津，流溢於中，奉心神化赤而為血。故曰：水入於經，而血乃成。夫經脈之血，從經而脈，脈而絡，絡而孫，脈外之血，從皮膚而轉注於孫脈，從孫絡而入於經俞，此脈內脈外之血氣互相交通者也，故曰：孫絡水溢，則經有留血。此肝有微病，致經水之溢於經也，盛經，衝脈也。衝脈為經絡之海，故曰盛經。虛經，虛而不盛也。久留，候氣至也。脈大疾，氣至而血復也。經云：經脈為裏，支而橫者為絡，絡之別者為孫，盛而血者疾誅之，盛者瀉之，蓋血在于絡，是孫絡之水溢留於絡中，而成敗惡之血矣，此將入於經，故當疾刺以瀉出之。】
【`張兆璜`曰：凡病虛中有實，實中有虛，出鍼視之，曰我將深之，適人必革，此瀉邪而兼補其正氣也。久留而視脈大，疾出其鍼，此補虛而兼出其微邪也。迎之隨之，淺深在意，斯盡調經之妙用。】

帝曰：善。形有餘不足奈何？
岐伯曰：形有餘則腹脹，涇溲不利，不足則四肢不用。血氣未并，五臟安定，肌肉蠕動，命曰微風。
帝曰：補瀉奈何？
岐伯曰：形有餘則瀉其陽經，不足則補其陽絡。
帝曰：刺微奈何？
岐伯曰：取分肉間，無中其經，無傷其絡，衛氣得復，邪氣乃索。 【 溲，音叟。蠕，音輭。】
【`王冰`曰：涇，大便；溲，小便也。邪薄肉分，衛氣不通，陽氣內鼓，故肉蠕動。陽經，陽絡胃之經絡也。衛氣者，所以溫分肉而充皮膚，肥腠理而司開闔，故肉蠕動，即取分肉間，但開肉分以出其邪，故無中其經，無傷其絡，衛氣復舊，而邪氣盡索散盡也。】
【`馬蒔`曰：此言形有虛實為病者，皆當刺之，而復有刺邪之法也。形者，脾所藏也，蓋形成於肉，脾主肌肉故也。《靈樞》[本神]篇言脾藏營，營舍意，脾氣虛則四肢不用，五臟不安，實則腹脹，涇溲不利，正與此同。此氣血已并，所以為虛實而成病耳。然方其血未并於氣，氣未并於血，而五臟安定之時，則風或客之，肌肉如蠕蟲之動，然而風氣尚微，命曰微風。故形之有餘，則當瀉足陽明胃經；形之不足，則當補足陽明胃絡。正以脾胃為土，土主肌肉，而今曰陽經，非胃而何？且也微風所客，必當刺之，取其感風之。】

帝曰：善。志有餘不足，奈何？
岐伯曰：志有餘則腹脹飧泄，不足則厥。血氣未并，五臟安定，骨節有動。
帝曰：補瀉奈何？
岐伯曰：志有餘則瀉然筋血者，不足則補其復溜。
帝曰：刺未并奈何？
岐伯曰：即取之，無中其經，邪所乃能立虛。 【 然筋，當是然谷。】
【`王冰`曰：脹，謂脹起。厥，謂逆行上衝也。足少陰脈下行，今氣不足，故隨衝脈逆行而上衝也。腎合骨，故骨有邪薄，則骨節鼓動，或骨節之中，如有物鼓動之也。然，謂然谷，足少陰滎也，在內踝之前，大骨之下陷者中，血絡盛則泄之，其刺可入同身寸之三分，留三呼，若灸者，可灸三壯。復溜，足少陰經也，在內踝上同身寸之二寸陷者中，刺可入同身寸之三分，留三呼，若灸者，可灸五壯。不求穴俞而直取居邪之處，故云即取之。】
【`馬蒔`曰：此言志有虛實為病者，皆當刺之，而復有刺邪之法也。《靈樞》[本神]篇言腎藏精，精藏志，腎氣虛則厥，實則脹，五臟不安，正與此同。蓋以腎脈上行於腹，下行於足故也。此乃血氣已并，所以為虛實而成病耳。然方其血未并於氣，氣未并於血，而五臟安定之時，腎主骨，骨感於邪，則骨節有動，此乃邪之為病也。然而志有餘者，則瀉腎經之榮穴名然谷者，其筋有血，乃刺出之。志不足者，則補腎經之經穴名復溜者，無出血泄氣可也。帝問血氣未并之時，感邪而骨中有動，則所以刺未并者，必有法也。伯言即取之邪所以刺之，無中其大經，則邪所自能立去而虛矣。】
【`張志聰`曰：腎者，胃之關也，關門不利，則聚水而為腹脹飧泄矣。腎為生氣之原，故不足則厥逆而冷，骨節有動者，亦為微風所傷也。故下文曰，邪所以能立虛。然谷穴，足少陰之滎穴也，滎為火，故有餘則當瀉其坎中之滿。復溜，足少陰之經穴也，經屬金虛則補其母也。即取之者，即於骨節有動之處而取之也。邪所，謂邪客而有動之所也。此病在骨者調之骨，故無中其經。】

帝曰：善。余已聞虛實之形，不知其何以生？
岐伯曰：氣血以并，陰陽相傾，氣亂於衛，血逆於經，血氣離居，一實一虛。血并於陰，氣并於陽，故為驚狂。血并於陽，氣并於陰，乃為炅中。血并於上，氣并於下，心煩惋善怒。血并於下，氣并於上，亂而喜忘。 【 以、已同。炅、烔同。惋，宜作悗，音悶。】
【`王冰`曰：衛行脈外，故氣亂於衛。血行經內，故血逆於經。血氣不和，故一虛一實。氣并於陽，則陽氣外盛，故為驚狂。氣并於陰，則陽氣內盛，故為熱中。上謂鬲上，下謂鬲下。】
【`馬蒔`曰：此言血氣之所以偏勝而皆有其病也。帝問已聞虛實之病形，如笑不休與悲之類，然所以生此虛實者，必有故也。伯言虛實之生，在乎陰陽相并之間耳。故氣并於血，血并於氣，是氣血之已并也。榮為陰，氣血則從生；衛為陽，氣悍於營。氣血相并，是陰陽之相并也。陰血并於陽氣，則氣亂於衛，而血之離居者為實，其虛則在氣也。陽氣并於陰血，則血逆於經，而氣之離居者為實，其虛則在血也。虛實之所以生者如此。然氣血固不可以專并，亦不可以不并。專并者為偏勝，不并者為不和。試以不并者言之：血屬陰，今血并於陰，而無與於氣，氣屬陽，今氣并於陽，而無與於血，則論血氣之大分，血當以氣為主。故血并於陰者，其病徐，而氣并於陽者，其病剛，當為驚狂之證。又以專并者言之：血專并於陽，氣專并於陰，是血必以氣為主，故血并於氣者，其病緩，而氣并於血者，其病速，當為熱中之證。且是血氣者，不但表裏為病，抑且上下為病，正以上與表同，下與裏一也。故血并於鬲之上，而氣并於鬲之下，其病在鬲下，心氣不下通，故為煩心，肝氣乃上逆，故為善怒也。血并於鬲之下，而氣并於鬲之上，其病在鬲上，心在鬲下者，神以氣盛而亂，又以神失而善忘也。】
【`張志聰`曰：此言五者之有餘不足，生於血氣之相并也。血氣者，陰陽也。陰陽者，皮膚氣分為陽，經脈血分為陰，表為陽，裏為陰，身半以上為陽，身半以下為陰。氣亂於衛者，血并於氣也。血逆於經者，氣并於血也。血并於氣，則血離其居。氣并於血，則氣離其居矣。血離其居，則血虛而氣實，氣離其居，則氣虛而血實，故曰，一實一虛，蓋有者為實，無者為虛也。此論血氣相并之總綱也。夫衛者，水穀之悍氣也。肺主之氣，乃三陽之表氣，肌腠之元真，故曰氣亂於衛，謂亂於衛之部署也。下文曰，取氣於衛，病在氣，調之衛，皆屬此意。蓋皮膚肌肉之腠理處，皆衛氣游行出入之所，所謂當取之於皮膚肌腠，而無動其經脈也。當知衛氣出於陽明，日行於陽，夜行於陰，大會於風府，游行於外內者也。太陽三焦之氣，生於下焦水中，從下而上，自內而外，主司於膚表，通會於肌腠，故曰三焦膀胱者，腠理毫毛其應，分別血氣生始出入之原也。夫血分氣分之為陰陽也，脈外氣分為陽，脈內血分為陰，陰血滿之於外，陽氣注之於脈中，是為陰陽勻平，如血并居於陰，則陰盛而血實。心主血脈，故陰盛則驚。氣并於陽，則陽盛而氣實，陽盛則發狂也。又有外內之陰陽也。血并於陽，則陰虛而生內熱，氣并於陰，則陽氣內盛而為熱中矣。故陰陽外內相并，而總屬炅中也。乃上下之為陰陽則何如？血并於上，則脈氣實而心煩惋，氣并於下，則氣不舒而多怒也。血并於下，則血蓄於下而喜忘；氣并於上，則氣逆於上而為悗亂。《靈樞經》曰：清濁之氣相干，亂於胷中，是為大悗。《傷寒論》曰：其人喜忘者，必有蓄血，宜抵當湯下之。按抵當湯証，乃血蓄於氣分，當知氣并於上，匪則并於脈外，而兼并於脈中。故曰清濁之氣相干。血并於下，匪則并於脈中，而兼并於脈外，故其人喜忘。經云：上氣不足，下氣有餘，腸胃實而心氣虛，虛則營衛留之於下，久之小以時上，故喜忘也。】

帝曰：血并於陰，氣并於陽，如是血氣離居，何者為實？何者為虛？
岐伯曰：血氣者，喜溫而惡寒，寒則泣不能流，溫則消而去之。是故氣之所并為血虛，血之所并為氣虛。
帝曰：人之所有者血與氣耳，今夫子乃言血并為虛，氣并為虛，是無實乎？
岐伯曰：有者為實，無者為虛。故氣并則無血，血并則無氣。今血氣相失，故為虛焉。絡之與孫脈，俱輸於經，血與氣并，則為實焉。血之與氣，并走于上，則為大厥，厥則暴死。氣復反則生，不反則死。
【`王冰`曰：泣，謂如雪在水中，凝住而不行去也。氣并於血則血少，故血虛。血并于氣則氣少，故氣虛。有者為實，無者為虛，言為并於血則血無，血并於氣則氣無也。血與氣相失，言氣并於血，則血失其氣，血并於氣，則氣失其血。】
【`馬蒔`曰：此詳論血氣之虛實，有以不并言者，有以專并言者。帝承上文而言血并於氣，氣并於血，固宜其有虛實矣。若血屬陰，理當歸於陰，氣屬陽，理當歸於陽。今曰，血并於陰，氣并於陽，此正血氣不相為并，而各離所并之居，與上節離居不同。上言血離其所居而并之於氣，氣離其所居而并之於血，而此則血不并氣是離其并氣之所居，氣不并血，是離其并血之所居，是無實無虛也。當以何者而定其為虛實邪？伯言血氣雖不同，其性則同也，皆喜溫而惡寒，寒則濇滯而不通，溫則消釋而易行，故不并固不可，而專并亦不可。蓋不并則為寒，寒則濇滯而不通。專并則為熱，熱則太溫而病勝。是以氣之所并者在於陽，則氣分無血也，是為血虛矣。血之所并者在於陰，則血分無氣也，是為氣虛矣。此不并之并，亦有虛實在也。然而既曰血虛，又曰氣虛，是血氣皆無實也，帝之所以又疑而問也。殊不知氣并於陽，氣為有而血為無，乃氣實而血虛也。血并於陰，血為有而氣為無，乃血實而氣虛也。故曰有者為實，無者為虛也。不唯是也，彼氣血相片者，氣并於血，則氣盛而血少，是無血也。血并於氣，則血盈而氣少，是無氣也。惟氣血相失，故名之曰虛。大絡與孫絡，俱運於經脈之中，氣并於血，其實在氣血并於氣，其實在血，故名之曰實。且是氣血也，專并於上，則氣上而不下，當為大厥之證，厥則暴死者有之。幸而氣復於下則生，不復則死矣。】
【`張志聰`曰：此復申明血氣各自并居而成虛也。夫血滿於外，氣注於陰，是陰陽相合而為和平，如血并於陰，氣并於陽，是血氣各自分其居矣。故血氣喜其溫和相合，而惡其寒濇獨居。如血并於陰，則寒泣而不能流行，血不流行，則氣不得以和之矣。氣并於陽，則氣溫而血消去，氣熱消鑠，則血不得以和之矣。是故氣之所并為血虛，血之所并為氣虛。蓋血并於陰者，血并而氣不并也。血并於陰，則陰盛而寒，寒則血中之氣，亦濇而不能流行矣。氣并於陽者，氣并而血不并也。氣并於陽，則陽盛而熱熱則氣分之血，亦消爍而去矣。故曰氣并則無血，血并則無氣也。然血氣并而成虛者，因無而為虛也。如血并於陰，則陰寒盛，而血中之氣亦無矣。如氣并於陽，則陽熱盛，而氣分之血亦消去矣。故氣并則無血，血并則無氣。今血與氣相失，而不能相和，故皆為虛焉。絡者，經脈之支別也。孫脈者，乃孫絡之脈別經者，亦三百六十五脈，內通於十二大絡，外通於膚腠皮毛。五臟之血氣，從大絡而出於孫脈，從孫脈而出於膚表。表陽之氣，從孫絡而入於大絡，從大絡而注於經俞。此外內交通血氣之經路也。是絡脈之血氣，孫絡之氣血，俱輸於經，是血與氣共并於血分則為實也。血之與氣并走於上，則為大逆，逆則暴死。氣復反則生，不反則死，此血與氣共并於上則為實也。`王芳侯`曰：氣復反則生，謂復歸於下也。蓋陽氣生於下，而升於上，血氣并逆，則氣機不轉而暴死，反則旋轉而復生。】

帝曰：實者何道從來？虛者何道從去？虛實之要，願聞其故。
岐伯曰：夫陰與陽皆有俞會，陽注於陰，陰滿之外，陰陽勻平，以充其形，九候若一，命曰平人。
【`馬蒔`曰：此言氣血之虛實，必有道以為之往來也。陰陽者，陰經陽經也。帝問氣血相并則為虛實，然何道以為之往來？此乃虛實之要也。伯言手足有六陽經，有六陰經，皆有俞穴所會，陽經注而之內，陰經注而之外，如《靈樞》[經脈]篇始於手太陰肺經，遂行於手陽明大腸經，足陽明胃經，遂行於足太陰脾經者是也。陰陽和平，以充其形，九候不偏，命之曰無病之人。若氣血相并，則不能勻平而為虛實矣。此陽經陰經之經隧，乃道之所以往來也。】
【`張志聰`曰：道謂血氣出入之道路，來則為實，去則為虛，有來有往則和平矣。蓋以血氣相通，陰陽交互之為和平也。俞者，謂三百六十五俞穴，乃血脈之所流注。會者，謂三百六十五會，乃神氣之所游行，皆陰陽血氣之所輸會者也。脈外之陽氣，從孫脈而注於陰中，在內之陰血，從經俞而溢之脈外，此陰陽相和，是為勻平。血氣相通，以充其形，則[三部九候]之脈，上下若一，是為平人矣。】

夫邪之生也，或生於陰，或生於陽。其生於陽者，得之風雨寒暑；其生於陰者，得之飲食居處，陰陽喜怒。
【`馬蒔`曰：此言陽經之邪，得之外感，而陰經之邪，得之內傷也。何也？陽經主表，陰經主裏故也。】
【`張志聰`曰：上節論陰陽不和，血氣相并，而有虛實之分，此復論外因於風雨寒暑，內因於飲食七情，而亦有陰陽虛實之分焉。外為陽，內為陰。故生於陽者，得之風雨寒暑，其生於陰者，得之飲食居處，陰陽喜怒。】

帝曰：風雨之傷人奈何？
岐伯曰：風雨之傷人也，先客於皮膚，傳入於孫脈，孫脈滿則傳入於絡脈，絡脈滿則輸於大經脈。血氣與邪并客於分腠之間，其脈堅大，故曰實。實者，外堅充滿，不可按之，按之則痛。
帝曰：寒濕之傷人奈何？
岐伯曰：寒濕之中人也，皮膚不收，肌肉堅緊，營血泣，衛氣去，故曰虛。虛者，聶辟氣不足，按之則氣足以溫之，故快然而不痛。
【`王冰`曰：聶謂聶皺，辟謂辟壘也。】
【`馬蒔`曰：此言陽經病有虛實，皆得之外感，而以痛否為驗也。上文神氣血形志，以血氣相并而為虛實，乃血氣之虛實，不必外感於邪也。此言感邪而有虛實，乃病之虛實也。是必有血氣之虛實，而後有病之虛實，其實有不同也。試以陽經之生實者言之：風雨之傷人也，先客於皮膚，傳入於孫絡，又傳入於絡脈，又傳入於經脈，血氣與邪，并客於分腠之間，其脈堅大，故曰實。實者，按之則痛者是也。又以陽經之生虛者言之：寒暑之中人也，皮膚不仁，肌肉堅緊，營血濇而衛氣散，故曰虛。虛者聶辟，乃肌肉僻積之意，按之則氣足以溫之而不痛者是也。此乃陽經之病，生虛生實者如此。】
【`張志聰`曰：此論外因之風雨寒暑，而有虛有實也。夫經脈為裏，支而橫者為絡，絡之別者為孫。風雨之傷人也，先客於皮膚，而次入於裏，血氣與邪，并客於分腠之間，其脈堅大，故曰實。此邪在於分腠之陽，迫及於脈而為堅大，未入於裏，故按之則痛。夫表陽之氣，主於皮膚，寒濕之陰邪，傷人陽氣，是以皮膚不收，陽氣不能外御，致邪入於肌肉，而肌肉堅緊也。榮血泣而不行，衛氣去於膚表，故為虛也。《靈樞經》曰：血氣竭枯，腸胃聶辟，蓋言此虛者，虛於外而僻積於內也。此表氣不足，故按摩之，則裏氣出以溫之，故快然而不痛。此論陽受之風雨寒濕，陽氣主於膚表，蓋以陽氣實者為實，而陽氣虛者為虛也。】

帝曰：善。陰之生實奈何？
岐伯曰：喜怒不節，則陰氣上逆，上逆則下虛，下虛則陽氣走之，故曰實矣。
帝曰：陰之生虛奈何？
岐伯曰：喜則氣下，悲則氣消，消則脈虛空。因寒飲食，寒氣熏滿，則血泣氣去，故曰虛矣。
【`王冰`曰：實謂邪氣盛，虛謂精氣奪也。】
【`馬蒔`曰：此言陰經病有虛實，皆得之於內傷也。試以陰經之生實者言之：怒氣不節，則肝為陰經，陰氣上逆，上逆則下虛，下虛則陽氣專走而上行，故曰實。又以陰經之生虛者言之：正以喜則氣下，悲則氣消，而脈氣虛空，又因用寒冷飲食，而寒氣熏滿，則血濇氣去，故曰虛。】
【`張志聰`曰：此論內因之虛實也。夫內為陰，外為陽，身半以下為陰，身半以上為陽。喜怒之氣，由衷而發，故不節則陰氣上逆，逆則下虛，虛則陽氣相乘，而下走之，故為實矣。夫心藏神，喜則神氣散而下，肺藏氣，悲則傷肺而氣消，神氣消而脈空虛者，脈隨氣而消長也。飲食於胃，喜溫而惡寒，兼之寒飲，致寒氣熏滿於胷中，則血泣而氣去。蓋榮衛血氣，皆陽明之所生也。此論飲食居處，陰陽喜怒，皆生於陰，故論在內之氣，及經脈之為虛為實也。】

帝曰：經言陽虛則外寒，陰虛則內熱；陽盛則外熱，陰盛則內寒。余已聞之矣，不知其所由然也。
岐伯曰：陽受氣於上焦，以溫皮膚分肉之間。令寒氣在外，則上焦不通，上焦不通，則寒氣獨留於外，故寒慄。
帝曰：陰虛生內熱奈何？
岐伯曰：有所勞倦，形氣衰少，穀氣不盛，上焦不行，下脘不通，胃氣熱，熱氣熏胷中，故內熱。
帝曰：陽盛生外熱奈何？
岐伯曰：上焦不通利，則皮膚緻密，腠理閉塞，元府不通，衛氣不得泄越，故外熱。
帝曰：陰盛生內寒奈何？
岐伯曰：厥氣上逆，寒氣積於胷中而不瀉，不瀉則溫氣去，寒獨留則血凝泣，凝則脈不通，其脈盛大以濇，故中寒。
【`王冰`曰：甚用其力，致勞倦也。貪役不食，故穀氣不盛，外傷寒毒，內薄諸陽，寒外盛則皮膚收，皮膚收則腠理密，故衛氣稸聚，無所流行矣。寒氣外薄，陽氣內爭，積火內燔，故生外熱也。溫氣，謂陽氣也。陰逆內滿，則陽氣去於皮外也。】
【`馬蒔`曰：此言陰陽之有虛實，而寒熱之在內外者不同也。陽者，衛氣也。陰者，營氣也。經言陽虛則外寒，陽盛則外熱，陰虛則內熱，陰盛則內寒，是虛實殊而內外分，何寒熱之難拘也？伯言陽虛則外寒者，正以衛氣自下焦之陰中有陽者，隨中焦之氣以升於上焦，而生此衛氣，故謂之衛氣出於下焦，濁者為衛是也。此衛氣即陽氣也，陽受氣於上焦而生，故出而溫於皮膚分肉之間，所以衛行脈外，肥腠理而司開闔也。今寒氣在於外體，則上焦不通，衛氣不得入、而寒氣獨留于外，故寒而臣慄也。此外感之證也。所謂陰虛生內熱者，正以有所勞倦，致形衰氣少，而飲食隨減，所以穀氣不盛也。夫上焦之宗氣，生於穀氣之精微，今飲食倦勞如此，故上焦之氣不能行，而下脘之氣亦不通，則胃氣虛而為熱，熱氣熏於胷中，故內熱也。此內傷之證也。所謂陽盛生外熱者，正以衛氣本於上焦，今外傷寒毒，陽邪反盛，上焦不通，皮膚腠理，皆緻密而閉塞，元府不得通利，衛氣不得外越，故外體菀熱，此外感之證也。所謂陰盛生內寒者，正以下氣大逆而為厥，寒物之氣，積於胷中而不瀉，熱氣漸去，寒氣獨留，血亦凝濇，脈亦不通，經脈在內者，盛大而脹，并皆濇滯，故內寒，此亦內傷之證也。按此四段，其首段陽虛生外寒，後人以為陽虛畏外寒，蓋言陽氣既虛，外無所衛，雖不感邪，亦必畏寒。次段陰虛生內熱，後人以為腎水既滅，火能勝陰，煩躁眩暈，內熱自盛，此亦有理，但與正文不同。其曰陽盛則外熱，陰盛生內寒者，斷如所解云云也。但陰盛生內寒，或欲作外感之邪說，則是傳經之邪也，傳經之邪，內當熱，脈當沉，今何為反寒？須知欲作外感，乃是暫時寒氣入中，或為寒物所傷耳，非傳經之邪也。此節脈若作外診之脈，理宜沉濇，今曰盛大而濇，恐是在中之脈，非外見者。】
【`張志聰`曰：此承上文而復論表裏陰陽，有寒熱虛實之別。上節論陽在外而陰在內，然表陽之氣，有虛之寒，裏陰之氣，有虛之熱，故帝引經而復問焉。陽謂諸陽之氣。經云：三焦開發，宣五穀味，熏膚充身澤毛，是謂氣。是陽受氣於上焦，以溫皮膚分肉，假令寒氣客於外，則上焦之氣不通，而寒氣獨留，故寒慄也。所以凡傷於寒則為病熱者，得陽氣以化熱也。寒慄而不能為熱者，上焦之氣不通也。至若陰虛生內熱者，因中土之受傷也。如飲食勞倦則傷脾，脾主肌肉，故形氣衰少也。水穀入胃，由脾氣之轉輸，脾不運行，則穀氣不盛矣。上焦不能宣五穀之味，下焦不能受水穀之津，胃為陽熱之腑，氣留而不行，則熱氣熏於胷中而為內熱矣。上為風雨寒濕，此即飲食居處也。上焦為宗氣之海，宗氣積於胷中，上出於肺，以司呼吸，肺主氣而上合於皮毛，是以上焦通利，則充膚澤毛，有若霧露之溉。上焦不通，則皮膚緻密，腠理閉塞，而元府不通矣。毫毛之腠理閉塞，則衛氣不得泄越而為熱矣。厥氣上逆，下焦之陰氣厥逆於上也。陰寒之氣，積於胷中而不瀉，則中上二焦之陽氣消，而寒氣獨留於上，寒則血凝泣而脈不通矣。陰盛則脈大，血凝泣，故脈濇也。陽熱去而寒獨留，故中寒也。】

帝曰：陰與陽并，血氣以并，病形以成，刺之奈何？
岐伯曰：刺此者，取之經隧，取血於營，取氣於衛，用形哉，因四時多少高下。
帝曰：血氣以并，病形以成，陰陽相傾，補瀉奈何？
岐伯曰：瀉實者，氣盛乃內鍼，鍼與氣俱內，以開其門，如利其戶；鍼與氣俱出，精氣不傷，邪氣乃下，外門不閉，以出其疾，搖大其道，如利其路，是謂大瀉，必切而出，大氣乃屈。
帝曰：補虛奈何？
岐伯曰：持鍼勿置，以定其意，候呼內鍼，氣出鍼入，鍼空四塞，精無從去，方實而疾出鍼，氣入鍼出，熱不得還，閉塞其門，邪氣布散，精氣乃得存，動氣候時，近氣不失，遠氣乃來，是謂追之。 【 內、納同。】
【`王冰`曰：營主血，陰氣也。衛主氣，陽氣也。夫行鍼之道，必先知形之長短，骨之廣狹，循三備法通計身形以施分寸，故曰用形也。瀉實，言欲開其穴而泄其氣也。切，謂急也，言急出其鍼也。[鍼解]論曰：疾而徐則虛者，疾出鍼而徐按之也。大氣，謂大邪氣也。屈，謂退屈補虛，言但密閉穴俞，勿令其氣散泄也。近氣謂已至之氣，遠氣謂未至之氣。欲動經氣而為補，補者皆必候水刻，氣之所在而刺之，是謂得時而調之，追，猶言補也。《鍼經》曰：追而濟之，安得無實，則此謂也。】
【`馬蒔`曰：此言刺病取乎營衛，而補瀉又有其法也。陰并於陽，是血并於氣；陽并於陰，是氣并於血。血氣病形，所以各有虛實也。刺之何如？蓋十二經中，皆有經隧，血有虛實，而營氣屬陰，血生於營，故刺血者取之營氣而已。氣有虛實，而衛氣屬陽，氣亦屬陽，故刺氣者取之衛氣而已。且人之形體，有長短、肥瘦、大小不同，天之四時，有寒熱、溫涼不一，必用人之形，因天之時，以為鍼之多少高下耳。是以欲瀉實者，候其邪氣方盛之時，乃令病人吸氣以納鍼。鍼與氣俱納，然後開其門，利其戶，無令氣忤，靜以久留，無令邪布。吸則轉鍼以得氣為故，候呼引鍼，呼盡乃去鍼，與氣俱出。精氣不傷，邪氣乃下，外門不閉，以出其疾，搖大其道，如利其路，是謂大瀉，必切而出，大氣乃屈。故命曰瀉。欲補其虛者，持鍼勿置，以定其意，必先捫而循之，切而散之，推而按之，彈而怒之，抓而下之，通而取之，候呼納鍼，呼盡納鍼，氣出鍼入，鍼空四塞，精無從去，靜以久留，以氣至為故，如待所貴，不知日暮，其氣已至，適而自護，候呼引鍼，方實而疾出鍼，氣入鍼出，氣不得出，熱不得還，各在其處，推闔其門，閉塞其戶，邪氣弗散，令神氣存，精氣乃得存，動氣候時，近氣不失，大氣留止，遠氣乃來，是謂追之，故命曰補。】
【`張志聰`曰：陰與陽并者，謂表裏上下，陰陽相并也。血氣以并者，血并於氣，氣并於血也。蓋五臟之神志血氣，生於胃腑水穀之精。胃之所出氣血者，經隧也。經隧者，五臟六腑之大絡也。故當取之經隧，以調其五臟焉，夫取之經隧，調其神也；取之營衛，調其氣也。又當以調其形。形者，皮膚肌肉。哉者，未盡之辭。蓋言上守神，粗守形，神氣固當調，而形之小可不用也。因時氣之升降浮沉，而用之以多少高下。如曰以月生死為痏數，此多少之謂也。如春時俞在頸項，夏時在胷脅，秋時在肩背，冬時在腰股，高下之謂也。虛實者，謂并者為實，無者為虛。邪氣盛則實，精氣奪則虛，氣盛者，謂所并之氣，所受之邪盛也。蓋候病氣至而內鍼也。鍼與氣俱內者，隨正氣而深之也。以開其門利其戶者，開其門而伏其精氣於內也。鍼與氣俱出者，同病氣俱出也。《鍼經》云：客者，邪氣也。在門者，邪循正氣之所出入也。是以瀉邪當先歸伏其正氣，而後引邪以出其門，則精氣不傷，而邪氣乃下，故外門勿閉以出其邪，搖大其鍼孔，如利其所出之道路，是謂大瀉。切，急也。屈，降也。大氣，大邪之氣也。此論瀉邪之中，而兼用內正之法也。持鍼勿置，謂持鍼在手，勿置之意外，以定其迎隨之意。候其呼出而內鍼，氣出而鍼入，鍼空勿搖，使精氣無從而去，候正氣方實，而疾出其鍼，使正氣內入，而鍼即外出，則熱邪不得還入於內，內之氣門已閉，則邪氣布散於外，而精氣乃得存矣。鍼下動氣，候時而至，使淺近之氣，不散失於外，深遠之氣，來復於其間，是謂追而濟之之法。此補正之中，兼瀉散其邪，蓋邪之所湊，其正乃虛也。`張兆璜`曰：此先追實其正氣，次散其邪，再候其時，而使精氣來復，迎之隨之，得出入補瀉之妙，而後能調其經焉。】

帝曰：夫子言虛實者有十，生於五臟，五臟五脈耳。夫十二經脈，皆生其病，今夫子獨言五臟。夫十二經脈者，皆絡三百六十五節，節有病，必被經脈，經脈之病皆有虛實，何以合之？
岐伯曰：五臟者，故得六腑與為表裏，經絡支節，各生虛實，其病所居，隨而調之。病在脈，調之血；病在血，調之絡；病在氣，調之衛；病在肉，調之分肉；病在筋，調之筋；病在骨，調之骨。燔鍼劫刺其下及與急者。病在骨，焠鍼藥熨；病不知所痛，兩蹻為上；身形有痛，九候莫病，則繆刺之；痛在於左而右脈病者，巨刺之。必謹察其九候，鍼道備矣。
【`王冰`曰：隨而調之者，從其左右經氣支節而調之也。脈者血之腑，脈實血實，脈虛血虛，由此脈病而調之血也。血病則絡脈易，故調之於絡。衛主氣，故氣病而調之衛也。調之分內，謂候寒熱而取之。調之筋，調適緩急而刺熨之。調之骨，謂察輕重而調之。燔鍼刧刺其下及與急者，調筋法也。言筋急則燒鍼而刧刺之。焠鍼藥熨，調骨法也。焠鍼，火鍼也。兩蹻，謂陰陽蹻脈，陰蹻之脈出於照海，陽蹻之脈出於申脈，申脈在足外踝下陷者中，容爪甲，刺可入同身寸之三分，留六呼，若灸者，可灸三壯。照海在足內踝下，刺可入同身寸之四分，留六呼，若灸者，可灸三壯。莫病謂無病也。】
【`馬蒔`曰：此言臟腑虛實之病，相為表裏，隨病而當施以治法也。神氣血肉志，各有虛實，是計之有十也，生於五臟，則似於十二經脈有所遺也，故帝疑而問之。殊不知五臟六腑，相為表裏，所生諸病，各有虛實。其病所在，隨處可以調之。在脈則調之血，以脈者血之俯，脈實則血實，脈虛則血虛也；在血則調之絡，以血病則絡脈結也；在氣則調之衛，以衛為陽氣也；在肉則調之分肉，以分肉為肉之部也，在筋則調之筋，下文用燔鍼以刧刺其下，及其所急處是也，在骨則調之骨，下文用焠鍼及藥熨者是也；病有不知所痛者，刺兩蹻之上，謂申脈照海二穴也；身形有痛，九候莫病，則用繆刺法以刺其絡穴，左痛刺右，右痛刺左也。痛在於左，而右脈病者，則用巨刺法，以刺其經穴，左痛刺右，右痛刺左者是也。繆刺巨刺，特有經絡之不同耳，必謹察其九候之脈，而刺之鍼道備矣。】
【`張志聰`曰：神志血氣肉五者，各有虛實，故虛實有十，而皆生於五臟，三百六十五節，乃筋骨之會，十二經脈，支分三百六十五絡，而皆絡於節，節有病，必被及於經脈，蓋言筋骨血脈外內之相通耳。五臟者，內合五行，外合脈肉筋骨，故得六腑與為表裏，以應十二經脈，故五者之虛實，止歸於五臟。若經絡支節，各生其虛實，則隨其病處而調之。如病在心包絡所主之脈，即調之脈；在心臟所主之血，即調之絡；在肺臟所主之氣，即調之於衛；在脾臟所主之肉，即調之分肉；在肝臟所主之筋，即調之筋；在腎臟所主之骨，即調之骨。蓋五臟者，五行之所生也，故先言其五臟，地之五行，化生六氣，六氣之中，有二火一合，心臟之陽火一合，包絡之陰火共為六臟，得六腑與為表裏，以應十二經脈，以合血氣脈肉筋骨。此論五臟之氣不和，以致外合之血氣筋骨為病，各以其氣而調之。若風雨寒濕，為病於脈肉筋骨之間者，亦各有取刺之法也。按《靈樞》[官鍼]篇曰：九曰焠刺，焠刺者，刺燔鍼則取痹也。又曰：刺寒痹之法，刺布衣者，以火焠之，刺大人者，以藥熨之。蓋陽受之風雨寒濕，客於脈肉筋骨之間，皆能為痹，故當以燔鍼，刧刺其所病之下，而及與筋痹之急者。若病在骨，又當用焠鍼及藥熨之，若痛而不知其所者，當取之蹻脈也，按兩蹻脈起於足踝，上入陰上循胷裏，故痛在蹻脈之上者，不知痛處也。其有痹在於肌肉，而不及於經脈者，當繆刺之。按[繆刺]篇曰：凡痹往來行無常者，在分肉間，痛而刺之，左刺右，右刺左，病已止，不已復刺之如法。又有病在於經別者，當巨刺也。[繆刺]篇曰：邪客於經，左盛則右病，右盛則左病，亦有移動者，左痛未已，而右脈先痛，如此者，必巨刺之巨大也。[九鍼]論曰：八曰長鍼，取法於綦鍼，長七寸，主取深邪遠痹者也。蓋經脈在裏而入深，故當用長大之鍼以取之。九候，[三部九候]也，九候外合九竅。內合九臟，循行於上中下之三部，皆五臟所生之血氣也。此篇首論五臟所藏之神志血氣，有虛有實，復總歸於血氣陰陽，復調之於皮肉筋骨，并取邪痹於身形蹻脈之間，然必察其九候之脈，而知病之所在，調經之道，於斯備矣。】


# 繆刺
★ 素問·繆刺論篇第六十三
【`馬蒔`曰：邪客於各經之絡，則左痛取右，右痛取左，與經病異處，故以繆刺名篇。】
【`張志聰`曰：按《靈樞經》有[經脈]篇，論臟腑之十二經脈者也。有經別篇，即巨刺之經也。有十五大絡，即繆刺之絡也。在十二經脈，則曰盛則瀉之等語，未論其繆刺巨刺之法，故補論於諸刺篇之后，名曰[繆刺]論。】

黃帝問曰：余聞繆刺，未得其意。何謂繆刺？
岐伯對曰：夫邪之客於形也，必先舍於皮毛。留而不去，入舍於孫脈；留而不去，入舍於絡脈；留而不去，入舍於經脈。內連五臟，散於腸胃，陰陽俱感，五臟乃傷，此邪之從皮毛而入，極於五臟之次也，如此則治其經焉。今邪客於皮毛，入舍於孫絡，留而不去，閉塞不通，不得入於經，流溢於大絡，而生奇病也。夫邪客大絡者，左注右，右注左，上下左右，與經相干，而布於四末，其病無常處，不入於經俞，命曰繆刺。
帝曰：願聞繆刺，以左取右，以右取左，奈何？其與巨刺，何以別之？
岐伯曰：邪客於經，左盛則右病，右盛則左病，亦有移易者，左病未已，而右脈先病，如此者必巨刺之，必中其經，非絡脈也。故絡病者，其痛與經脈繆處，故命曰繆刺。
【`王冰`曰：繆刺，言所刺之穴，應用如紕繆綱紀也。病在血絡，是謂奇邪。四末，謂四肢也。先病者，謂彼痛未止，而此先病，以承之絡，謂正經之旁支，非正別也，亦兼公孫、飛揚等之別絡。】
【`馬蒔`曰：此言繆刺之所以異於巨刺也。繆刺者，以邪客於絡，而左痛取右，右痛取左也。巨刺者，以邪客於經，而必刺其經也。蓋邪之始客於形也，必先舍於皮毛。留而不去，入舍於孫絡；留而不去，入舍於十五絡脈；留而不去，入舍於十二經脈。內連五臟，散於腸胃，陰陽諸經，相感於邪，五臟皆已被傷，此邪之從皮毛而入極於五臟之次也。若此者，必治其經穴焉。夫是之謂正刺也。今邪客於皮毛，入舍於孫絡，留而不去，其孫絡閉而不通，不得內入於經，流溢於十五大絡之中，而生奇邪之病。惟其邪客大絡，左注於右，右注於左。上下左右，與經雖相干，其實不得入於經，而止布於四末，其氣無常處，當以左病者而取其右絡，右病者而取其左絡，是繆刺之法也。若邪客於經，左病盛而右亦痛，右病盛而左亦痛。亦有互相移易者，如左痛未已，而右脈先病，如此者必巨刺之，以中其經脈，而不取其絡脈，是巨刺之法也。然則絡病者，其痛與經脈繆處，故命之曰繆刺也。繆者，異也。】
【`張志聰`曰：此先言邪氣循序而入於經者，則當治其經也。夫經脈為裏，支而橫者為絡，絡之別者為孫。絡脈外見於皮部，經脈內連於臟腑。邪之始客於形也，必先舍於皮毛，留而不去，則傳入於孫絡，蓋從孫而絡，絡而經也。陰陽俱感者，謂皮毛氣分為陽，經絡血分為陰，言五臟之血氣外充於形身，有陰而有陽也。夫十二經脈，三陰者屬臟絡腑，三陽者屬腑絡臟，而云內連五臟，散於腸胃者，謂地之五行以生人之五臟，三陰三陽之六氣，亦由五行之所生，故凡論經脈以五臟五行之氣為主，而六腑為其合也。此言邪入於經，而至於五臟之次者，不宜繆刺，若邪入於大絡者，當繆刺也。孫絡者，孫脈也。孫絡之脈別經者，亦三百六十五脈，並注於大絡。大絡者，臟腑之經隧也。《靈樞經》曰：胃之所出血氣者，經隧也。經隧者，五臟六腑之大絡也，閉塞不通者，絡脈不通也。絡脈閉塞，則皮膚孫絡之邪，不得入於經，而流溢於大絡矣。奇病者，謂病氣在左，而證見於右，病氣在右，而證見於左，蓋大絡乃經脈之別，陽走陰而陰走陽者也。按此論乃大絡與皮膚孫絡相通，胃腑所出之氣血，從胃絡而注於臟腑之大絡，從大絡而先行皮膚，先充絡脈，從絡脈而復入於經，以養五臟氣，此胃氣之所由出也。至於水穀所生之津液，以資養五臟之精者，由脾臟之轉輸也。是津液氣血，皆由水穀之所生，胃腑之所出，而各有其道。故曰孫絡三百六十五穴會，以溢奇邪，以通榮衛。又曰，肉分之間，谿谷之會，以行榮衛，以會大氣。大氣者，宗氣也，是胃腑之宗氣血氣，有由經隧而先行於皮膚孫絡之間，與榮衛交會者也。其所謂左注右而右注左者，因大絡之左右互交，邪隨絡脈之氣而流注也。經，經隧也。言臟腑之大絡，與胃之經隧相通，而布於四末，蓋四支乃為諸陽之本，陽明胃氣之所生也。其氣無常處者，布於四末，而散於脈外，不入於經俞，故命曰繆刺。夫大絡之邪，由孫絡之流注，故可淺刺絡脈，以取大絡之氣。如邪在經者，必當巨刺以取之，必中其經，非絡脈之比也。經謂十二經之別，即《靈樞經》別篇之所謂足太陽之正與足少陰之正為一合，足少陽之正與足厥陰之正為二合，足陽明之正與足太陰之正為三合，手太陽之正與手少陰之正為四合，手少陽之正與手厥陰之正為五合，手陽明之正與手太陰之正為六合是也。此亦陰陽相貫，左右相交，是以左病則右盛，右病則左盛。亦有移易者，謂有病在陽經而移入陰經者，有病在陰經而移入於陽經者，故左病未已，而右脈先病，如此者必巨刺之，必中其經，非絡脈也。絡脈者，大絡也。故絡病者，其痛與經脈繆處，故命曰繆刺。按此節分別大絡與經脈，各走其道，不相交通，然為病皆左注右，而右注左，俱宜繆刺者也。故以巨刺之法少分別之。故曰絡病者，其痛與經脈繆處，故命曰繆刺。】

帝曰：願聞繆刺奈何？取之何如？
岐伯曰：邪客於足少陰之絡，令人卒心痛暴脹，胷脅支滿，無積者，刺然骨之前出血，如食頃而已。不已，左取右，右取左。病新發者，取五日已。 【 卒，猝同。】
【`王冰`曰：足少陰之絡，支別者，並正經從腎上貫肝鬲，走於心包，故邪客之則病心痛暴脹，胷脅支滿。刺然谷多見血，令人立飢欲飲。左取右，右取左，言痛在左取之右，痛在右取之左。病新發者，取五日已，言素有此病而新發，先刺之五日，乃盡已。】
【`馬蒔`曰：此以下至末，承上文而言繆刺之實，此則指腎絡為病，當有繆刺之法也。腎經之絡穴，即大鍾也。腎脈支別者，並正經從腎上貫肝鬲，走於心包，故邪客之，令人病如是也。內無積者，刺然骨之前曰然谷者出血。然谷在內踝前大骨下陷中，別於太陰蹻脈之郄，鍼三分，留三呼，灸三壯，食頃而病自已。如痛不已，左痛者，當取之右然谷，右瘉者，當取之左然谷。此乃素無此病而新發者，刺之五日，病自已矣。】
【`張志聰`曰：足少陰之絡，名曰大鍾，當踝后遶跟，別走太陽，其別者，并經上走於心包下，外貫腰脊。故邪客之，令人卒心痛暴脹，胷脅支滿。無積者，無盛血之結也。刺然骨之前，出血不已，繆刺之。】

邪客於手少陽之絡，令人喉痹舌卷，口乾心煩，臂外廉痛，手不及頭，刺手中指次指爪甲上，去端如韭葉，各一痏，壯者立已，老者有頃已。左取右，右取左。此新病，數日已。
【`王冰`曰：手少陽之脈，循手表出臂外，上肩入缺盆，布膻中，散絡心包，其支者從膻中上出缺盆上項；又心主舌，故病如是。手中指次指，謂關衝穴，少陽之井也，刺可入同身寸之一分，留三呼，若灸者，可灸三壯。左右手皆刺之，故言各一痏。】
【`馬蒔`曰：此言三焦絡為病，當有繆刺之法也。三焦經之絡穴，即外關也，在腕後二寸兩筋間，陽池上一寸，左病則取右之關衝，右病則取左之關衝，此乃新病，刺之數日，當自已。】
【`張志聰`曰：手少陽之別，名曰外關，去腕二寸，外遶臂，注胷中，合心主。夫手少陽乃三焦相火主氣，注胷中而合於心主包絡，故邪客之，令人喉痺舌卷，口乾心煩。脈循臂，故痛不能舉也，當刺中指心包絡之中衝，次指手少陽之關衝。去爪甲如韭葉許，各一痏。壯者之氣盛，故立已。老者之氣衰，故有頃。此言手少陽三焦之主氣也。如不已者，乃左注右而右注左，當繆刺之。此為新病，當數日已。蓋言邪始客於皮毛孫絡，而流溢於大絡者，非久病也。】

邪客於足厥陰之絡，令人卒疝暴痛，刺足大指爪甲上與肉交者各一痏，男子立已，女子有頃已。左取右，右取左。
【`馬蒔`曰：此言肝絡為病，而有繆刺之法也。肝經絡穴，蠡溝也，在內踝肉前上五寸。其支別者，循脛上睾結於莖，故令人卒暴疝痛也。睾，陰丸也。當刺足大指爪甲上與肉交者大敦穴，左右各一痏，男子立已，女子少頃亦已。左痛者取右足之大敦，右痛者取左足之大敦，在足大指端去爪甲如韭葉，厥陰之井也，刺三分，留七呼，灸三壯。】
【`張志聰`曰：男子之血盛，故立已。女子之生，不足於血，故有頃。此言厥陰肝經之主血也。如不已，再繆取之。】

邪客於足太陽之絡，令人頭項肩痛，刺足小指爪甲上與肉交者各一痏，立已。不巳，刺外踝下三痏。左取右，右取左，如食頃已。
【`王冰`曰：足太陽之經之正者，從腦出別下項，支別者，從髆內左右別下，又其絡自足上行，循背上頭，故頭項肩痛也。足小指，謂至陰穴太陽之井也，刺可入同身寸之一分，留五呼，若灸者，可灸三壯。外踝下謂金門穴，足太陽郄也，刺可入同身寸之三分，若灸者，可灸三壯。】
【`馬蒔`曰：此言膀胱絡脈為病，當有繆刺之法也。膀胱經之絡穴，即飛揚也，在外踝骨上七寸。頭項肩痛者，支絡之所過也，刺足小指爪甲上與肉交者名至陰穴，左右各一痏，立已。如不已，刺外踝下金門穴，即足太陽之郄三痏。左痛取右金門，右痛取左金門，如食頃則病自已。】
【`張志聰`曰：足太陽為諸陽主氣，其氣上升於頭項，故邪客於絡，而致頭項肩痛也。】

邪客於手陽明之絡，令人氣滿胷中，喘息而支胠，胷中熱，刺手大指次指爪甲上，去端如韭葉各一痏。取右，右取左，如食頃已。
【`王冰`曰：手陽明之經，自肩端入缺盆絡肺，其支別者，從缺盆中直而上頸，故病如是。手大指次指，謂商陽穴手陽明之井也，刺可入同身寸之一分，留一呼，若灸者，可灸一壯。】
【`馬蒔`曰：此言大腸經絡脈為病，有繆刺之法也。大腸經之絡穴，即偏歷也。在腕中後三寸。刺手大指之次指爪甲上，去端如韭葉者名商陽也，左右各一痏。如不已，左病取右商陽，右病取左商陽，如食頃則病自己。】
【`張志聰`曰：邪客於手陽明之絡，令人氣滿胷中喘息，及支胠胷熱者，蓋手太陰主氣以司呼吸，而脈循於胷中也。】

邪客於臂掌之間，不可得屈，刺其踝後，先以指按之，痛乃刺之，以月死生為數，月生一日一痏，痏，十五日十五痏，十六日十四痏。
【`王冰`曰：以月死生為數者，隨日數也。月半以前，謂之生，月半以後，謂之死，虧滿而異也。】
【`馬蒔`曰：此言心包絡經，客邪為病，當刺心經之通里穴也，在腕後一寸陷中。手少陰心脈之絡，邪客於臂掌之間，不可得屈，乃手厥陰心包絡受邪也，刺通里穴，先以手按之，痛則乃刺通里。以月死生為數，自初一以至十五月生數也。故一日一痏，一痏者，即一刺也。至十五日當增至十五刺矣。自十六日至三十日，月死數也，故十六日十四刺，至三十日當減至一刺矣，皆言每日一刺也。夫以心包絡之邪，而刺心經之絡，正以心為五臟六腑之大主，與別經不同，故其所以刺者，非左右互取之謂也。】
【`張志聰`曰：臂掌之間，手厥陰之絡也。厥陰之絡，名曰內關，去腕二寸，出於兩筋之間，循經以上，繫於心包絡，故當刺其腕踝之後，循臂而上，按其痛處乃刺之，以月生死為數。蓋手厥陰心主主血脈，是謂得時而調之也。】

邪客於足陽蹻之脈，令人目痛從內眥始，刺外踝之下半寸所，各二痏。左刺右，右刺左，如行十里頃而已。
【`王冰`曰：陽蹻之脈，起於足，上行至頭，而屬目內眥，故令人目痛從內眥始也。申脈穴，陽蹻之所生，在外踝下陷者中，容爪甲，刺可入同身寸之三分，留六呼，若灸者，可灸三壯。】
【`馬蒔`曰：此申言陽蹻客邪為病，當有繆刺之法也。病目痛從內眥始者，陽蹻脈之所過也，刺外踝之下半寸所，即申脈穴左右各二痏。如不已，左刺右申脈，右刺左申脈，如人行十里頃而病自已。】
【`張志聰`曰：此言陽蹻之脈，亦左右互交會於睛明，所當繆刺者也。陽蹻者，足太陽之別，起於足外踝下，太陽之申脈穴，當踝後遶跟，以僕參為本，上外踝三寸，以附陽為郄，循股脅上肩髆，上人迎俠口吻至目內眥，會於足太陽之睛明穴，故邪客之，令人目痛從內眥始也，當刺外踝下之僕參、申脈，左右各二痏。如痛在左目者，取之右；痛在右目者，取之左。蓋蹻脈俠口吻左右互交，而上於目內眥也。按《靈樞》[寒熱]篇曰：足太陽有通項入於腦者，正屬目本，名曰眼系，乃別陰蹻陽蹻，陰陽相交，陽入陰，陰入陽，交於目銳眥，是陰蹻陽蹻，左右交轉於面，故病在上者，當繆取之下也。】

人有所墮墜，惡血留內，腹中滿脹，不得前後，先飲利藥，此上傷厥陰之脈，下傷少陰之絡，刺足內踝之下，然骨之前，血脈出血，刺足跗上動脈；不已，刺三毛上各一痏，見血立已。左刺右，右刺左。善悲驚不樂，刺如右方。 【 樂，音洛。】
【`王冰`曰：足內踝之下，然骨之前，少陰之絡也。足跗上動脈，謂衝陽穴，胃之原也，刺可入同身寸之三分，留十呼，若灸者，可灸三壯。主腹大不嗜食，以腹脹滿故爾。取之三毛上，謂大敦穴，厥陰之井也。善悲驚不樂，亦如上法刺之。】
【`馬蒔`曰：此言惡血為病，當有繆刺之法也。人以墮墜，而惡血積內，腹中滿脹，前後不通，先曾用通利藥，上傷厥陰肝經之脈，下傷少陰腎經之絡，當刺內踝之下，然骨之前，曰然谷者出血，此乃少陰之絡也。及足跗上動脈，即衝陽穴，乃胃經之原也。如不已，刺三毛上大敦穴，左右各一痏，見血立已。如不已，左刺右大敦，右取左大敦也。如病善悲善驚而不樂，則亦刺如右方之然谷與衝陽耳。】
【`張志聰`曰：此言墮傷者，亦當用繆刺之法也。惡血留內，則氣脈不通，是以腹中滿脹。肝主疏泄，腎開竅於二陰，故不得前後也。先服利藥以去惡血，所謂先治其標也。夫墮墜者，有傷筋骨，筋即為肝，骨即為腎，是以上傷厥陰之脈，下傷少陰之絡，當刺足內踝下厥陰之中封，然谷前少陰之絡脈血脈，出血以調其經，再刺足跗上陽明之動脈，以消腹脹，如不已，再刺三毛上肝經之大敦。蓋墮墜者，傷筋骨與血，肝主筋而主血也。如悲驚不樂者，亦刺如前法。蓋墮傷血脈筋骨，傷五臟外合之有形，悲驚不樂，傷五臟內藏之神志，皆當以針調之。`張兆璜`曰：神有餘不足，志有餘不足，皆調之於經，蓋言用鍼之神妙，匪惟調之於有形也。】

邪客於手陽明之絡，令人耳聾，時不聞音，刺手大指次指爪甲上，去端如韭葉各一痏，立聞；不已，刺中指爪甲上與肉交者，立聞。其不時聞者，不可刺也。耳中生風者，亦刺之如此數。左刺右，右刺左。
【`王冰`曰：手陽明之經，支者從缺盆上頸貫頰，又其絡支別者，入耳會於宗脈，故病令人耳聾，時不聞聲。中衝穴，手心主之井也在手中指之端，去爪甲如韭葉陷者中，刺可入同身寸之一分，留三呼，若灸者可灸三壯。不時聞者，絡氣已絕，故不可刺。】
【`馬蒔`曰：此言大腸經絡脈為病，當有繆刺之法也。大腸經之絡，即徧歷穴，病耳聾者，其經絡之支別之所過也。手大指次指爪甲上，去端如韭葉名商陽穴，左右各刺一痏，當立聞。如不已，刺中指爪甲上與肉交者，即中衝穴也，當立聞。其不聞者，絡氣已絕，不可復刺也。有等耳中生風者，亦刺商陽一痏。左耳病者刺右商陽，右耳病者刺左商陽也。】
【`張志聰`曰：手陽明之絡，其別者入耳，合於宗脈，故邪客之，令人耳聾，時不聞音，謂有時聞而有時不聞也。蓋邪客於絡，絡脈閉塞，則有時而不聞，脈氣有時而通，則有時而聞矣。亦當取手太陰之少商，手陽明之商陽。蓋耳者，宗脈之所聚也，宗脈出於陽明，而合於手太陰，故刺之立聞。如不已，刺中指心主之中衝，蓋十二經脈，三百六十五絡，皆上於面，而走空竅，心主脈而開竅於耳也。其不時有聞者，乃內傷之聾證，非邪客於絡不可刺也。耳中生風者，耳鳴如風生也。此邪在於絡，從外竅而欲出，故刺之亦如此數。】

凡痹往來，行無常處者，在分肉間，痛而刺之，以月死生為數。用鍼者，隨氣盛衰，以為痏數，鍼過其日數，則脫氣，不及日數則氣不瀉。左刺右，右刺左，病已止。不已，復刺之如法。月生一日一痏，二日二痏，漸多之；十五日十五痏，十六日十四痏，漸少之。
【`馬蒔`曰：此言痺病無常，當有繆刺之法也。凡痹痛往來，行無常處者，即其所痛在何經之絡，分肉之間刺之，以月之死生為數，正以人之用鍼，當隨氣盛衰以為痏，數月之死生，乃氣之盛衰所係也。若鍼數過其日數，則脫氣，鍼數不及日數，則邪氣不瀉，此所以必如月之死生為數也。左痛者，刺右之分肉；右痛者，刺左之分肉。痛已則止鍼，若不已則復刺之如前法耳。夫所謂以月生數為鍼數者，初一日一痏。一痏者，一刺也。刺有痏瘡，故不曰刺而曰痏也。初二日二痏，日漸多之。至十五日則十五痏矣。以月死數為鍼數者，十六日十四痏，十七日十三痏。日漸少之，至三十日則止一痏，如初一日矣。】
【`張志聰`曰：此言邪痹於肌腠之氣分者，亦當以繆取也。凡痹往來，行無常處者，邪隨氣轉，謂之行痹，故當於分肉間，隨其痛處而取之。夫月始生則血氣始精，衛氣始行，月郭滿則血氣實，肌肉堅，月郭空則肌肉減，經絡虛，衛氣去，形獨居。是以邪客於手厥陰心主之血分，客於肌腠分肉之衛分，皆當以月生死盈虧而加減之。】

邪客於足陽明之經，令人鼽衄上齒寒，刺足中指次指爪甲上與肉交者各一痏。左刺右，右刺左。
【`王冰`曰：足陽明之脈，起於鼻交頞中，下循鼻外，入上齒中，還出俠口環脣，下交承漿，卻循頤後下廉，出大迎，循頰車上耳前，故病令人鼽衄上齒寒也。復以其脈左右交於面部，故舉經脈之病，以明繆處之類。中指次指爪甲上無穴，當是刺足大指厲兌也，在足大指次指之端，去爪甲穴如韭葉，陽明之井也，刺可入同身寸之一分，留一呼，若灸者可灸一壯。】
【`馬蒔`曰：此言胃絡為病，當有繆刺之法也。刺足大指之次指上與肉交者，即厲兌穴也，左右各一痏。如不已，左病刺右厲兌，右病刺左厲兌也。】
【`張志聰`曰：此言經脈之有互交者，亦當以繆取也。經謂陽明之經脈，邪客陽明之經，而令人鼽衄上齒寒者，亦當以繆刺也。足陽明之脈，下入中指外間，其支者別跗上，入大指間，出其端，故當取中指間之內庭，大指次指間之厲兌，各一痏而繆刺之。此言臟腑之經脈，如左右互交而為病於相交之上者，亦當左取右，而右取左也。】

邪客於足少陽之絡，令人脅痛不得息，欬而汗出，刺足小指次指爪甲上與肉交者各一痏，不得息立已，汗出立止。欬者溫衣飲食，一日已。左刺右，右刺左，病立已。不已，復刺如法。
【`王冰`曰：足少陽之脈，支別者，從目銳眥下大迎，合手少陽於䪼下，加頰車下頸，合缺盆以下胷中，貫鬲絡肝，屬膽循脅，故令人脅痛，欬而汗出。足小指次指，謂竅陰穴，少陽之井也，刺可入同身寸之一分，留一呼，若灸者，可灸三壯。】
【`馬蒔`曰：此言膽絡為病，當有繆刺之法也。足少陽經之絡，光明穴也，病脅痛不得息，欬而汗出者，以支絡之所過也。刺足小指之次指爪甲上與肉交者，即竅陰穴也，左右各一痏。其不得息，汗出之證立止。其欬之證，當溫衣煖食，一日則欬遂已。如不已，左病刺右竅陰，右病刺左竅陰，亦當立已。又不已，當復刺如前法耳。】
【`張志聰`曰：足少陽之絡，名曰光明，去踝五寸，別走厥陰，下絡足跗。一呼一吸曰息，肺所司也。足少陽厥陰之脈，並循於脅；厥陰之脈，上注肺，循喉嚨。邪客於少陽之絡，令人脅痛不得息者，陽邪而走於陰絡，病而及子脈，蓋陰陽經脈之相通也。足少陽所生病者，汗出上逆於肺則欬也，當刺足小指次指之竅陰穴，蓋此穴在四指五指之間，故各刺一痏。其不得息，汗出立已。欬者，邪干肺也，故宜溫衣及溫煖飲食。若形寒飲冷，是謂重傷矣。】

邪客於足少陰之絡，令人嗌痛不可內食，無故善怒，氣上走賁上，刺足下中央之脈各三痏，凡六刺立已。左刺右，右刺左。嗌中腫不能內，唾時不能出唾者，刺然骨之前，出血立已。左刺右，右刺左。 【 內，同納，下同。】
【`王冰`曰：賁，鬲也。涌泉穴，少陰之井也，在足心陷者中，屈足踡指宛宛中，刺可入同身寸之三分，留三呼，若灸者，可灸三壯。然骨之前，亦足少陰之絡也，以其絡並大經循喉嚨，故爾刺之。】
【`馬蒔`曰：此又言腎絡為病，當有繆刺之法也。腎經之絡，大鍾穴也，其支別者，從肺出絡心，注胷中，又正經從腎上貫肝鬲，入肺中，循喉嚨，俠舌本，故病如是也，當刺足心下。】

邪客於足太陰之絡，令人腰痛，引少腹控䏚，不可以仰息，刺腰尻之解，兩胂之上，是腰俞。以月死生為痏數，發鍼立已。左刺右，右刺左， 【 胂，音申。】
【`王冰`曰：足太陰之絡，從髀合陽明上貫尻骨中，與厥陰少陽，結於下髎，而循尻骨內入腹，上絡嗌，貫舌中，故腰痛則引少腹控於䏚中也。䏚謂季脅下之空輭處，受邪氣則絡拘急，故不可以伸而喘息也。腰尻骨間曰解，當中有腰俞，刺可入同身寸之二寸，留七呼，主與經同。《中誥孔穴圖經》云：左取右，右取左，穴當中不應爾也。次腰下俠尻有骨空各四，皆主腰痛。下髎主與經同，是足太陰厥陰少陽所結，刺可入同身寸之二寸，留十呼，若灸者，可灸三壯。胂，謂兩髁胂也。腰俞髁胂，皆當取之也。】
【`馬蒔`曰：此言脾絡之為病，當有繆刺之法也。脾經之絡，公孫穴是也。在足大指內廉本節後一寸，其病腰痛，引少腹控䏚，不可仰息者，以絡之所過也。尻骨之間曰解，夾脊之肉曰胂。腰尻之解，兩胂之上，是骨空，當刺之，而隨氣之盛衰以為痏數。若鍼過其日數則脫氣，不及日數則邪氣不泄，此所以必如月之死生為數也。刺之當立已，如不已，則左病而刺其右之骨空，右病而刺其左之骨空】
【`張志聰`曰：以月生死為痏敷，發鍼立已。蓋脾主肌肉，肌腠之間，乃衛氣之出入，故以月為痏數。】

邪客於足太陽之絡，令人拘攣背急，引脅而痛，刺之從項始數脊椎，俠脊疾按之。應手如痛，刺之旁，三痏立已。 【 數，上聲。】
【`王冰`曰：足太陽之經，從髆內左右別下貫胛合膕中，故絡病令人拘攣，背急引脅而痛。從項始數脊椎者，謂從大椎數之，至第二椎兩旁各同身寸之一寸五分，內循脊兩旁，按之有痛應手，則邪客之處也。隨痛應手深淺，即而刺之。邪客在脊骨兩旁，故言刺之旁也。】
【`張志聰`曰：此邪客於絡而入於經者，即當取之經也。夫筋攣背急，引脅而痛，足太陽之經證也，故刺之當從項之大椎始。數脊椎而下俠脊，疾按之應手如痛，即於脊骨之旁，刺之三痏立已。蓋十五大絡，乃十二經脈之別，交相貫通者也。故邪客於絡，而為絡病者，則繆取之。如邪客於絡，轉入於經，而為經病者，即隨經脈之痛處而取之也。】

邪客於足少陽之絡，令人留於樞中，痛髀不可舉，刺樞中以毫鍼，寒則久留鍼，以月死生為數，立已。
【`王冰`曰：足少陽之經，出氣街，繞毛際，橫入髀厭中，故絡病令人留於髀樞中，痛髀不可舉也。髀樞之中，則環跳穴正在髀樞中，故言刺髀樞中也，乃足少陽脈氣所發，刺可入同身寸之一寸，留二十呼，若灸者，可灸三壯。毫鍼者第七鍼也。】
【`馬蒔`曰：此言膽絡為病，當有刺之之法也。膽經之絡，光明穴也。痛留於髀樞之中，其髀不可舉者，乃其脈之所過也，當以毫鍼刺髀樞中之環跳穴。若寒者，則久留其鍼，以月死生為數，其病立已。】
【`張志聰`曰：此言邪留其處而為痛者，亦當隨其痛處而取之也。樞中，髀樞之中。兩髀厭分中，即環跳二穴。毫鍼取法於毫毛，長一寸六分，主寒熱痛痺之在絡者，故當以毫鍼刺樞中。寒則久留鍼以待陽熱之氣至，以月死生為數，立已。按邪舍於絡，有隨絡氣而留行者，則繆取之。有客於絡而轉入於經者，有客於絡而留其處者，皆隨其痛處而刺之。蓋邪氣之無經常也。少陽主初生之氣，故亦以月死生為痏數。】

治諸經，刺之所過者，不病，則繆刺之。
【`王冰`曰：經不病則邪在絡，故繆刺之。若經所過有病，是則經病不當繆刺矣。】
【`馬蒔`曰：此言各經有病者，當巨刺之，而邪在於絡，則當繆刺之也。凡治諸經，當刺之有過者，蓋經旨以病為有過也。經不病則邪在絡，乃繆刺之耳。】
【`張志聰`曰：此復申明治諸經者，亦有繆刺之法也。經，經別走。足太陽之正別入膕中，其一道下尻五寸，別入於肛，屬於膀胱，散之腎。足少陰之正至膕中，別走太陽而合上至腎。足少陽之正，繞髀入毛際，合於厥陰，別者，入季脅之間，循胷裏屬膽，散之上肝。足厥陰之正，別跗上，上至毛際，合於少陽。足陽明之正，上至髀，入於腹裏，屬胃，散之脾。足太陰之正，上至髀，合於陽明。手太陽之正，列於肩解，入腹走心，繫小腸。手少陰之正，別入淵液兩筋之間，屬於心，上走喉嚨，出於面，合目內眥。手少陽之正，指天別於巔下，走三焦，散於胷中。手心主之正，別下淵液三寸，入胷中，別屬三焦，手陽明之正，從手循膺乳下，走大腸，屬於肺，上循喉嚨。手太陰之正，別入淵液，少陰之前，入走肺，散之太陽，上出缺盆，復合陽明。此十二經之別脈，亦陽走陰而陰走陽者也，故治在諸經者巨刺之。如邪在所過者不病，是邪盛於左而病反在右，邪在於右而病反在左，或邪在於陽之經而移易於陰經者，或在陰之經而移易於陽經者，又當左取右而右取左也。按以上十二經別，亦皆繫於五臟，是以下文論邪客於五臟之間，引脈而痛者，當繆取之也。】

耳聾，刺手陽明；不已，刺其通脈出耳前者。
【`王冰`曰：據《中誥孔穴圖經》，手陽明脈中商陽、合谷、陽谿、偏歷四穴，並主耳聾，今經所指，謂前商陽不謂此合谷等穴也。耳前通脈，手陽明脈，正當聽會之分，刺可入同身寸之四分，若灸者，可灸三壯。】
【`馬蒔`曰：此言耳聾者，當刺大腸經之商陽穴；若不已，則刺其聽宮穴也。商陽在手大指次指之端，去爪甲如韭葉，鍼三分，留一呼，灸三壯。聽宮，手太陽小腸經穴，鍼三分，灸三壯。】
【`張志聰`曰：此言經別之與經脈相通也。夫十二經正及十二經脈之別，道路雖分，其源流通貫，故刺經不已，當復刺其別焉。通脈出於耳前者，謂手陽明之脈，上出於耳前，循禾髎、迎香，而通於足陽明胃脈者。耳聾刺手陽明者，承上文而言。邪客於手陽明之經，而病耳聾者，則當治其經。如不已，此邪入於脈，即取耳前之脈以刺之，則其病立已矣。】

齒齲，刺手陽明；不已，刺其脈入齒中者，立已。 【 齲，臼許切。】
【`王冰`曰：據《甲乙流注圖經》，手陽明脈商陽、二間、三間、合谷、陽谿、偏歷、溫溜七穴，並主齒痛。手陽明脈，貫頰入下齒中，足陽明脈，循鼻外入上齒中也。】
【`馬蒔`曰：此言齒病者當刺大腸經之商陽穴；若不已，則刺其脈之入齒中者。手陽明脈，貫頰入下齒中，故不已則刺之也。】
【`張志聰`曰：齒齲，齒痛也。此言邪客於手陽明之經別而為齒痛者，則當取之經；如不已，此邪入於脈，即刺其入齒中之脈，舉一經而十二經可類推矣。然獨提手陽明者，何也？手陽明之脈，交人中而左之右，右之左，如病在耳而取之耳，痛在齒而取之齒，是隨其病之所在而取之。若病在上而取之下，又當以繆刺者也。上論大絡與經脈相通，此論經別與經脈相通。上論邪客於足陽明之經，下論繆傳引上齒痛，皆病在上而取之下，所當繆刺。此論邪在於手陽明之脈，病在上而取之上者，不必繆刺。蓋手足陽明經，皆左右相交於人中承漿之間。言繆刺之證，不則大絡之奇病。如十二經別、足陽蹻之脈及手足陽明二經，皆有繆刺之證。當知繆刺者，因經脈之左右互交而取之也。】

邪客於五臟之間，其病也，脈引而痛，時來時止。視其病，繆刺之於手足爪甲上，視其脈，出其血，間日一刺；一刺不已，五刺已。
【`馬蒔`曰：此言五臟客邪為病，當有繆刺之法也。邪客於五臟之間，脈引而痛，來止不常，當視其病而繆刺其手足爪甲之上，即井穴是也。夫曰繆刺，則亦左取右，右取左也。視其經穴以出其血，間日一刺。一刺不已，則五刺之，而病必已矣。此亦自其絡脈為病者而言之耳。】
【`張志聰`曰：此邪客於五臟之間，而病及於經別也。蓋十二經別，內散通於五臟，外交絡於形身，故邪在五臟之間，其為病也，引脈而痛者，當取手足之井穴，隨其所病之經而繆刺之。時來時止者，邪隨氣而或出或入也。視其脈者，視其皮部有血絡者，即瀉出之。間日一刺者，邪客之深也。五刺已者，五臟之氣平也。`張兆璜`曰：以其時來時止，始知邪客於五臟之間。】

繆傳引上齒，齒脣寒痛，視其手背脈，血者去之，足陽明中指爪甲上一痏，手大指次指爪甲上各一痏，立已。左取右，右取左。
【`王冰`曰：《鍼經》曰，齒痛不惡清飲，取足陽明；惡清飲，取手陽明。】
【`馬蒔`曰：此言齒脣寒痛者，當刺其手陽明之絡穴，手足陽明之井穴也。病有繆傳而脈引上齒，齒脣寒痛者，視其手背脈之有血者去之，蓋指手陽明之絡穴偏歷也。在腕中後三寸，鍼三分，留七呼，灸三壯。足陽明胃經之足次指，去爪甲上之厲兌穴，及手次指爪甲上之商陽穴各一痏，其病立已。左病而取右之厲兌、商陽，右病而取左之厲兌、商陽也。此亦自絡脈為病而言之耳。】
【`張志聰`曰：繆傳者，謂手陽明之邪，繆傳於足陽明之脈也。足陽明之脈，入上齒中，還出俠口，左右相交於承漿。此邪客於手陽明之經別，而繆傳於足陽明之脈，致引入上齒，而使齒脣寒痛，當先視其手背之脈，有留血者去之，以瀉手陽明經別之邪，取足陽明中指之內庭，以瀉上齒之痛；再刺手大指之少商，手次指之商陽，以瀉手陽明經別之本病。此左右相交於承漿，而取刺在下，故當繆刺者也。此章論十二經別與十二經脈相通，而手之陽明，又可通於足阳明者也。】

邪客於手足少陰太陰足陽明之絡，此五絡皆會於耳中，上絡左角，五絡俱竭，令人身脈皆動，而形無知也，其狀若尸，或曰尸厥。刺其足大指內側爪甲上，去端如韭葉，後刺足心，後刺足中指爪甲上各一痏，後刺手大指內側，去端如韭葉，後刺手心主少陰銳骨之端各一痏，立已。不已，以竹管吹其兩耳，鬄其左角之髮方一寸，燔治，飲以美酒一杯，不能飲者灌之，立已。 【 鬄，音替。】
【`王冰`曰：手少陰真心脈，足少陰腎脈，手太陰肺脈，足太陰脾脈，足陽明胃脈，此五絡皆會於耳中，而出絡左額角也。身脈皆動，而形無知，言其卒冒悶而如死尸身，脈猶如常人而動也。然陰氣盛於上，則下氣熏上而邪氣逆，邪氣逆則陽氣亂，陽氣亂則五絡閉結而不通，故其狀若尸也，以是從厥而生，故或曰尸厥。足大指內側謂隱白穴，在爪甲上去端如韭葉，足太陰之井也，刺可入同身寸之一分，留三呼，若灸者，可灸三壯。足心謂涌泉穴，足少陰之井也，刺見前取涌泉穴法中。足中指謂第二指，足陽明之井也，刺見前取厲兌穴法中。手大指內側，謂少商穴，手太陰之井也，刺可入同身寸之一分，留三呼，若灸者，可灸三壯。手心主謂中衝穴，手心主之井也，刺可入同身寸之一分，留三呼，若灸者，可灸一壯。少陰銳骨之端謂神門穴，在掌後銳骨之端陷者中，手少陰之俞也，刺可入同身寸之三分，留三呼，若灸者，可灸三壯。竹管吹其兩耳者，使氣入耳中，內助五絡，令氣復通也。當內管入耳，以手密擫之，勿令氣泄而極吹之，氣蹙然從絡脈通也。左角之髮，是五絡血之餘，故鬄之燔治飲之以美酒也。酒者，所以行藥，勢又炎上，而內走於心，心主脈，故以美酒服之。林億按陶隱居云：吹其左耳極三度，復吹其右耳三度也。】
【`馬蒔`曰：此言五絡為病，當有刺治之法也。邪客於手少陰心經，足少陰腎經，手太陰肺經，足太陰脾經，足陽明胃經，則是心腎肺脾胃之五絡，而皆有邪矣。此五絡者，皆會於耳中，上絡於左耳之額角，惟五絡俱竭，則足經之腎脾胃者，其脈逆於上而不得下，手經之心肺者，其脈逆於上而不得通，令人身脈雖動，而昏暈迷心，其形任人推呼，而無有知覺，狀類于尸，名曰尸厥，刺之者，亦惟取五井及神門而已。脾之隱白，腎之涌泉，胃之厲兌，肺之少商，心包之中衝，心之神門，刺左右各一痏，其病立已。夫自脾以至於心，其刺皆有先後，故皆指之曰後也。如不已，以兩竹管納入兩耳，以手密擫之，勿令氣泄，左右吹之，令氣入耳內，助五絡令氣可復通也。又鬄其左角之髮，內與五絡相通者，方一寸許，燔而治之以為末，用美酒一杯以送之，如不能飲則灌之。蓋髮為血餘，而以左髮治左絡，酒行藥勢，且入於心，此病之所以立已也。少商刺三分，留三呼。灸三壯。餘穴所在刺灸分壯，並同王註。】
【`張志聰`曰：此申明諸脈生始出入之原。耳者，宗脈之所聚也。所謂宗脈者，百脈之宗也。百脈皆始於足少陰腎，生於足陽明胃，輸於足太陰脾，主於手少陰心，朝於手太陰肺，是以五脈之氣，皆會於耳中。絡左角者，肝主血而居左，其氣直上於巔頂也。五絡俱竭，則榮衛不行，故令人身脈振振而形無知也。其狀若尸，或曰尸厥。蓋人之所以生動者，藉氣呴而血濡，血氣不行，則其形若尸矣。刺隱白、涌泉、厲兌、少商、神門，使血氣疏通，其厥立已。如不已，用竹管吹其兩耳，以通宗脈之氣，鬄其左角之髮，方一寸燔治，飲以美酒一杯，不能飲者灌之。蓋髮者，血所生也，充膚熱肉，生毛髮之血，肝所主也。肝居左，故鬄其左角之髮，以通榮血。酒者，熟穀之悍液也。衛者，水穀之悍氣也。故飲酒者，隨衛氣先行皮膚，先充絡脈，故飲以美酒一杯以通衛氣，榮衛運行，則其人立甦矣。此復結大絡之氣，先行於皮膚，先充絡脈，是以皮膚孫絡之邪，不入於經，則流溢於大絡而生奇病也。按《神農本經》髮者血之餘，服之仍自還神化。蓋血者神氣也，中焦之汁，奉心神化赤而為血，故服之有仍歸於神化之妙。曰方寸者，言其心所主也。灌者，欲其灌溉於四旁也。】

凡刺之數，先視其經脈，切而從之，審其虛實而調之。不調者，經刺之有痛，而經不病者，繆刺之。因視其皮部有血絡者，盡取之，此繆刺之數也。
【`馬蒔`曰：此言繆刺之有術數也。凡刺之術數，先視其何經之脈，從而切之，審其虛實而調之，調之者，如湯藥按摩百計調治之謂，但調之而不調，則刺其經脈，所謂巨刺者是也。其有痛處而經脈不病者，其病在絡，當繆刺之，左痛取右穴，右痛取左穴，因視其各經皮部有血絡者盡取之，此乃繆刺之術數也。】
【`張志聰`曰：此總結治法，又當先治其經脈也。數，幾也，言凡刺之有幾，而各有所取也。經脈者，臟腑之十二經脈，如江河之徑道。絡脈者，如江河之支流。孫絡者，如支流之更有支流也。經者，經別也，如江河之別道，江從此而通於河，河從此而通於江，此陰陽相合之道路，故又曰經正。絡者，大絡也，如江河之外，別有江河，而外與經脈之孫絡相通，然而總歸出於海，海之所以行雲氣於天下者，從大絡而充於皮膚，海之潮汐，從經脈而流溢於支絡，是以始受之邪，從皮膚而入於孫絡，從孫絡而入於絡脈，從絡脈而入於經脈，極於五臟，散於腸胃，故當先治其經脈，切而從之，審其虛實而調之。不調者，以經刺之。如身有痛而經脈不病者，此流溢於大絡，所當繆刺者也。因視其皮部有血絡者盡取之，此繆刺之數也。】
【`王芳侯`曰：邪氣從外而入，正氣從內而出，知其所出之道路，然後能知邪入之淺深，故為根本之學。】


# 四時刺逆從
★ 素問·四時刺逆從論篇第六十四
【`張志聰`曰：愚按[繆刺]篇論衛氣先行皮膚，先充絡脈，絡脈先盛，故衛氣已平，榮氣乃滿，而經脈大盛，是衛氣之通於脈內也。此篇言血氣之從經而絡，從絡而皮，復從皮膚肌肉而內著骨髓，通於五臟，是榮血之行於脈外也。當知榮行脈中，衛行脈外者，論通體之經脈也。至於血氣之生始出入，榮於脈中，滲於脈外，充皮熱肉，生毫毛，內入於募原，而通於臟腑表裏上下，無處不週，醫者能洞悉血氣之原流，而後能導邪病之窾郤也。】

厥陰有餘病陰痹，不足病生熱痹；滑則病狐疝風，濇則病少腹積氣。少陰有餘病皮痹隱軫，不足病肺痹；滑則病肺風疝，濇則病積溲血。太陰有餘病肉痹寒中，不足病脾痹；滑則病脾風疝，濇則病積，心腹時滿。 【 隱軫當作癮疹。】
【`王冰`曰：痹，謂痛也。陰，謂寒也。有餘，謂厥陰氣盛滿，故陰發於外而為寒痹。陰不足則陽有餘，故為熱痹。厥陰脈循股陰，入毛中，環陰器，抵少腹，又其絡支別者，循脛上睾，結於莖，故為狐疝，少腹積氣也。足少陰脈，從腎上貫肝鬲，入肺中，故有餘病皮痹隱軫，不足病肺痹。又腎水逆連於肺母故也。其正經入肺貫腎絡膀胱，故為肺疝及積溲血也。太陰之脈，入腹屬脾絡胃，其支別者，復從胃別上鬲注心中，故為脾疝，心腹時滿也。】
【`馬蒔`曰：此言足之三陰經，其經有虛有實，其脈有滑有濇，而病有寒有熱，有內有外也。厥陰者，足厥陰肝經也。有餘者，以其氣血相并而為實也。不足者，以其氣血皆衰而為虛也。痹，病名也。疝有如山積之義，五臟及男婦皆有之。其有餘則陰重，故病痹當為寒。不足則陽勝，故病痹當為熱。其脈若滑，則必病狐疝風，外感之邪也。其脈若濇，則必小腹有積氣，內傷之邪也。正以肝脈之所過，故病狐疝風及少腹積氣也。又少陰者，足少陰腎經也。腎脈入肺，又為肺之子，其水上逆於肺母，故皮為肺之合。今腎有餘，當病皮痹癮疹，其病在表也。不足當為肺痹，其病在裏也。其脈若滑，則當病肺風疝，外感之邪也。其脈若濇，則當病有積及溲血，內傷之邪也。正以腎脈入肺貫腎絡膀胱，故病肺疝及有積與溲血耳。又太陰者，足太陰脾經也。脾主肉，其有餘故為肉痹。其中則冷，陰氣勝也。其不足則病脾痹，陽氣虧也。其脈若滑，則病脾風疝，外感之邪也。其脈若濇，則病當有積，及心腹時滿，內傷之邪也。正以脾脈及支別者之所過，故為脾疝，心腹時滿也。】

陽明有餘病脈痹，身時熱，不足病心痹；滑則病心風疝，濇則病積，時善驚。太陽有餘病骨痹身重，不足病腎痹；滑則病腎風疝，濇則病積，時善巔疾。少陽有餘病筋痹脅滿，不足病肝痹；滑則病肝風疝，濇則病積，時筋急目痛。
【`王冰`曰：胃有餘則上歸於心，不足則心下痹。心主之脈，起於胷中，出屬心包，下鬲歷絡三焦，故為心疝，時善驚。太陽與少陰為表裏，故有餘不足，皆病歸於腎也。太陽之脈，交於巔上，入絡腦，下循膂絡腎，故為腎風及巔病也。少陽與厥陰為表裏，故病歸於脾，肝主筋，故時筋急。厥陰之脈，上出額與督脈會於巔，其支別者，從目系下頰裏，故目痛。】
【`馬蒔`曰：此言足之三陽經，其經有虛有實，其脈有滑有濇，而病有寒有熱，有內有外也。陽明者，足陽明胃經也。胃乃心之子，有餘則病脈痹，以心主脈，脈在半表也。不足則病心痹，心主裏也。其脈若滑，則病心風疝，外感之邪也。其脈若濇，則病積，時善驚，內傷之邪也。正以心主之脈，出屬心包，故為心疝，時善驚也。又太陽者，足太陽膀胱經也。膀胱與腎為表裏，有餘則病骨痹身重，以腎主骨也，不足則病腎痹，以腎在內也。其脈若滑，則病腎風疝，外感之邪也。其脈若濇，則病積時巔疾，內傷之邪也。以太陽之脈，交於巔上，下絡腎，故為腎風及頂巔有病也。又少陽者，足少陽膽經也。膽與肝為表裏，有餘則病筋痹，以肝主筋也，不足則病肝痹，以肝在內也。其脈若滑，則病肝風疝，外應之邪也。其脈若濇，則病積，時筋急目痛，內傷之邪也。正以肝脈之所過，故為筋急目痛也。】
【`張志聰`曰：三陰三陽，有多血少氣者，有多氣少血者，惟陽明血氣皆多。蓋血氣之生於陽明也，榮血行於脈中，乃陽明水穀之精，上歸於心，淫精於脈，脈氣歸於肺，肺朝百脈，輸精於皮毛，毛脈合精，行氣於腑，腑者在外之皮肉筋骨也，腑精與神明相合，而通於五臟，氣復歸於權衡，此脈氣之生始出入也。是以陽明之有餘不足，則為脈痹心痹。心主脈而上歸於肺，肺主皮毛，毛脈合精於皮膚之間，是以少陰之為皮痹、肺痹也。脈散氣於皮毛，復從太陰所主之肉，少陽所主之筋，太陽所主之骨，而內通於五臟，是以有餘而在外，則為肉痹、筋痹、骨痹，不足而陷於內，則為脾痹、肝痹、腎痹矣。至氣有餘於內而為熱，則為疝，血有餘於內而為寒，則為積矣。故所謂風者，熱所生也。所謂身重者，病在氣也。所謂溲血、腹滿、善驚、目痛者，病在血也。此三陰三陽所主之血氣，生始出入，各有太過不及之為病也。】

是故春氣在經脈，夏氣在孫絡，長夏氣在肌肉，秋氣在皮膚，冬氣在骨髓中。
帝曰：余願聞其故。
岐伯曰：春者，天氣始開，地氣始泄，凍解冰釋，水行經通，故人氣在脈。夏者，經滿氣溢，入孫絡受血，皮膚充實。長夏者，經絡皆盛，內溢肌中。秋者，天氣始收，腠理閉塞，皮膚引急。冬者蓋藏，血氣在中，內著骨髓，通於五臟。是故邪氣者，常隨四時之氣血而入客也。至其變化不可為度，然必從其經氣僻除其邪，除其邪則亂氣不生。 【 塞，人聲。辟、闢同。】
【`王冰`曰：引急，謂牽引縮急也。】
【`馬蒔`曰：此言四時之氣，合於人身，當隨時以刺其邪也。春氣在經脈者，正以春時天氣始開，地氣始泄，凍解冰釋，此地之水行，而人之經脈通，所以人氣在於脈也。又夏氣在孫絡者，正以夏時經脈甚滿，其氣溢入孫絡，孫絡受血，而外之皮膚皆已充實，所以人氣在孫絡也。又長夏者，六月建未之月，其氣在肌肉者，正以長夏經脈絡脈皆盛，內溢於肌中，所以人氣在肌肉也。又秋氣在皮膚者，正以秋時天氣始收，人之腠理閉塞，皮膚引急，所以人氣在皮膚也。又冬氣在骨髓中者，正以冬主蓋藏，血氣在中，著於骨髓之內，通於五臟之間，所以人氣在骨髓中也。是故風寒暑濕燥火之邪氣者，當隨四時之氣血，而入客於人身。至其變化，不可為度，然必須四時之經氣以刺之，辟除其邪，則亂氣不生矣。】
【`張志聰`曰：此承上文而言脈氣之隨四時生長收藏，外出於皮膚，內通於五臟，環轉無端也。夫經脈為裏，支而橫者為絡，絡之別者為孫，是血氣之從經脈，而外溢於孫絡，從孫絡而充於皮膚，從皮膚而復內溢於肌中，從肌肉而著於骨髓，通於五臟，是脈氣之散於脈外，而復內通於五臟也。夫天為陽，地為陰，陰陽合而血氣始生。腎主冬令之水，而為生氣之原，陽明乃血氣所生之腑。故曰，穀入於胃，脈道乃行，水入於經，而血乃成。然借腎中之生氣，戊癸合化而後生此水穀之精微，故天氣開，地氣泄，凍解冰釋，水行經通，腎臟之冬令，已得春生之氣，而人氣始在脈，是人氣之通於天也。故曰，春生夏長，秋收冬藏，是氣之常也，人亦應之。以一日分為四時，朝則為春，日中為夏，日入為秋，夜半為冬。朝則人氣始生，日中人氣長，夕則人氣收，夜則人氣在臟，人與天地參也。夫邪氣者在天，六淫之邪也。四時之氣血者，春氣在經脈，夏氣在孫絡，長夏氣在肌肉，秋氣在皮膚，冬氣在骨髓中也。至其變化，不可為度者，謂天有六淫之邪，而人有六氣之化也。如邪留於外，則為皮肉筋骨之痹，合於內，則為心肝脾肺之痹矣。如留於氣分則為疝，留於血分則為積矣。如身中之陽盛則為熱，虛寒則為寒矣。此皆吾身中陰陽虛實之變化也。然必從其四時之經氣，辟除其邪，則變亂之氣不生矣。】

帝曰：逆四時而生亂氣奈何？
岐伯曰：春刺絡脈，血氣外溢，令人少氣；春刺肌肉，血氣環逆，令人上氣；春刺筋骨，血氣內著，令人腹脹。夏刺經脈，血氣乃竭，令人解㑊；夏刺肌肉，血氣內卻，令人善恐；夏刺筋骨，血氣上逆，令人善怒。秋刺經脈，血氣上逆，令人善忘；秋刺絡脈，氣不外行，令人臥不欲動；秋刺筋骨，血氣內散，令人寒慄。冬刺經脈，血氣皆脫，令人目不明；冬刺絡脈，內氣外泄，留為大痹；冬刺肌肉，陽氣竭絕，令人善忘。凡此四時刺者，大逆之病，不可不從也。反之，則生亂氣相淫病焉。故刺不知四時之經病之所生，以從為逆，正氣內亂，與精相薄，必審九候，正氣不亂，精氣不轉。
【`王冰`曰：血氣溢於外則中不足，故少氣。血逆氣上，故上氣。內著不散，故脹。血氣竭少，故解㑊。卻，閉也。血氣內閉，則陽氣不通，故善恐。血氣上逆，則怒氣相應，故善怒。血氣上逆，滿於肺中，故善忘。臥不欲動，以虛甚也。血氣內散，則中氣虛，故寒慄。血氣無所營，故目不明。陽氣不壯，至春而竭，故善忘。淫，不次也，不次而行，如浸淫相染而生病也。不轉，謂不逆轉也。】
【`馬蒔`曰：此承上文言刺逆四時者，必生亂氣而為病也。春時當刺經脈，若刺絡脈，是以夏時之所刺者，而刺之於春，則血氣溢於外，大氣少於中矣。若刺肌肉，是以長夏之所刺者而刺之於春，則血氣旋逆，令人氣上逆矣。若刺筋骨，是以冬時之所刺者而刺之於春，則血氣著於內，腹必有所脹矣。又夏時當刺孫絡，若刺經脈，是以春時之所刺者而刺之於夏，則血氣至於竭，令人當解㑊矣。解㑊者，寒不似寒，熱不似熱，壯不似壯，弱不似弱，故解㑊而不可以名狀也。若刺肌肉，是以長夏之所刺者而刺之於夏，則血氣卻於內，恐懼之心生矣。若刺筋骨，是以冬時之所刺者而刺之於夏，血氣當上逆，令人當善怒矣。又秋時當刺皮膚，若刺經脈，是以春時之所刺者而刺之於秋，其氣當上逆，心亂而善忘矣。若刺絡脈，是以夏時之所刺者而刺之於秋，則氣不外行，令人甚虛，而臥不欲動矣。若刺筋骨，是以冬時之所刺者，而刺之於秋，則血氣當內散，中氣虛而寒慄生矣。又冬時當刺骨髓，若刺經脈，是以春時之所刺者而刺之於冬，則血氣皆脫，令人目不明矣。若刺絡脈，是以夏時之所刺者而刺之於冬，則內氣當外泄，留而為大痹矣。若刺肌肉，是以長夏之所刺者而刺之於冬，陽氣當竭絕，令人當善忘矣。凡此四時刺者，大逆為病，不可不順焉。否則亂氣生而浸淫為病，正氣亂而精薄不通，此所以當審九候而順四時也。】
【`張志聰`曰：此言血氣之隨時環轉，自有出入之度，不可使之妄行也。夫刺者，所以取氣也。春氣在經脈，而取之於絡脈，則血氣外溢，而令人少氣矣。至於肌肉，則血氣環逆，而令人上氣矣。環逆者，逆其環轉也，言血氣之從經而絡，從絡而皮，從皮膚而復環轉於肌中也。至於筋骨，則血氣內著，而令人腹脹矣。夫夏氣盛長，而血氣已外出於孫絡，若再取之於經脈，則血氣內竭而令人懈惰也。血脈出於陽明，外溢於肌腠，夏氣在孫絡而使之溢於肌中，則血氣虛卻於內矣。陽明脈虛，則恐，如人將捕之。上逆當作下逆，夏氣浮長於上，而反逆之使下，則氣郁不疏，而使人善怒也。如秋令降收，而反令其生長，故使血氣上逆，而令人善忘。血氣從絡脈而充於皮膚，從皮膚而內溢於肌肉，秋刺絡脈，則血氣不外行於皮膚肌肉之間，故令人臥不欲動。蓋肌肉者，脾所主也。脾病者，嗜臥不欲動。夫秋令始降，而反取之筋骨，使血氣散於內，而令人寒慄矣。冬主閉藏，以奉春生之氣，應藏而反泄之，故使血氣皆脫於內，而令人目不明。蓋五臟之精，皆注於目而為之睛。冬者血氣在中，內著骨髓，通於五臟，血氣內脫，則五臟皆虛，故令人目不明也。冬刺絡脈，則內氣外泄，而留為大痹，大痹者，臟氣虛而邪痹於五臟也。陽氣生於陰中，出於肌腠，至冬令之時，復歸於陰臟，冬刺肌肉，是取所藏之氣於肌腠之外，故使陽氣竭絕於內，而令人善忘也。凡逆刺其四時之經氣，則變生大病，故不可不從也。亂氣者，變亂之氣也。相淫者，血氣淫佚也。此言不從四時之氣，則正氣變亂而為病也。蓋以邪氣常隨四時之氣血而入客也。故不知四時之經病之所生，以從為逆，使正氣內亂，而邪與精相薄矣。若知四時之逆從，則必審察其九候也。九候者，有天，有地，有人。在天主氣，在地主血，在人主脈。知血氣經脈出入之源流，則正氣不致內亂，而精氣不逆回矣。】

帝曰：善。刺五臟中心，一日死，其動為噫；中肝五日死，其動為語；中肺三日死，其動為欬；中腎六日死，其動為嚏欠；中脾十日死，其動為吞。刺傷人五臟必死，其動則依其臟之所變候，知其死也。
【`馬蒔`曰：此言誤刺五臟之死期，其變動之候，隨各臟而見之也。凡刺胷腹者必避五臟，刺傷五臟，故為必死也。其各臟變動，則依其臟之所變，以候知其死耳。】
【`張志聰`曰：刺五臟者，謂刺傷其五臟之氣也。蓋三陰三陽之六氣，外合於皮肉筋骨脈，脈肉筋骨內合於五臟，如病肺痹、肺風、脾痹、脾疝，則當取氣於皮，取氣於肉，不可逆刺以傷其臟真。故曰，刺傷人五臟必死，各依其臟之所變候而知其死期。蓋刺五臟則動其臟氣，動臟氣則變候見於外矣。按五臟外合五時六經，上應六氣，[診要經終]篇以六氣應五臟，而終於六經，此篇以六經應四時，而終於五臟。診要篇以經脈之生於五臟，而外合於六經，此篇以經脈之本於六氣，而內連於五臟。蓋脈氣之循於皮肉筋骨，內合五行，外合六氣，外內之交相生始出入者也。是以一篇之章句雖同，而旨意各別，學者宜分析體會，不可以其重而忽之。`張兆璜`曰：診要篇論逆刺其臟氣之所出，而中傷五臟，故曰，凡刺胷腹者，必避五臟。此篇論刺六經之內入，而中傷五臟，故曰，內通五臟。刺五臟中心一日死，謂刺外合之皮肉筋骨脈，而不可中傷其臟也。】

# 標本病傳
★ 素問·標本病傳論篇第六十五
【`馬蒔`曰：本篇前二節論標本，後八節論病傳，故名篇。《靈樞》以病本篇論標本，以[病傳]篇論病之所傳，分為二篇，其義全同。】
【 張志聰日：標本者六氣之化，病傳者五臟相傳，此篇承上章而言六氣為病，有四時之順逆，而又有標本之逆從，五臟受傷，有刺中之死期，而又有病傳之日數。是以《靈樞》原屬二篇，本經合而為一，蓋謂五臟六氣，外內相合，始病在六氣，而不亟治之，則傳入五臟，而為不救之死證矣。】

黃帝問曰：病有標本，刺有逆從，奈何？
岐伯對曰：凡刺之方，必別陰陽，前後相應，逆從得施，標本相移。故曰有其在標而求之於標，有其在本而求之於本，有其在本而求之於標，有其在標而求之於本。故治有取標而得者，有取本而得者，有逆取而得者，有從取而得者。故知逆與從，正行無間，知標本者，萬舉萬當，不知標本，是謂妄行。
【`王冰`曰：得病之情，知治大體，則逆從皆可，施必中焉。道不疑惑，識既深明，則無問於人，而所行皆當，不知妄行，謂識猶褊淺，道未高深，舉且見違，故行多妄。】
【`馬蒔`曰：此言病有標本，刺有逆從也。標者病之後生，本者病之先成，此乃病體之不同也。逆者，如病在本而求之於標，病在標而求之於本；從者，如在本求本，在標求標。此乃治法之不同也。蓋凡刺之方，必別病在陰經陽經，或前或後，前後者，背腹也。其經絡互相為應，於是而施逆從之法，以移標本之病。故病有在後來而為標者，乃止治其標而不治其本，然亦有不求之於標而必求之於本者；病有先成而為本者，乃止治其本而不治其標，然亦有不求之於本而必求之於標者。故治有取標而愈，有取本而愈，有逆取而愈，有順取而愈。故知刺法之逆從者，乃正行之法，而不必問之於人也。若問之於人，人知此法者鮮而反惑矣。知病体之標本者，必萬舉萬當，而不妄行刺法也。若不知標本，則病體未明，而不免妄行耳。故治病者，無論刺灸用藥，皆當分其標本以取其經也。】
【`張志聰`曰：陰陽者，三陰三陽之六氣也。少陽標陽而本火，太陰標陰而本濕，少陰標陰而本熱，太陽標陽而本寒，陽明標陽而本燥，厥陰標陰而本風。少陽太陰從本，少陰太陽從本從標，陽明厥陰不從標本，從乎中也。從本者，化生於本；從標本者，有標本之化；從中者，以中氣為化也。前後相應者，有先病後病也。逆從得施者，有逆取而得者，有從取而得者。標本相移者，有取標而得者，有取本而得者。故曰者，引[至真要]論而言也。有其在標而求之於標者，謂病三陰三陽之六氣，即於六經中求之以治標。有其在本而求之於本者，謂病風寒暑濕燥火六淫之邪，即於六氣中求之以治本。有其在本而求之於標者，如寒傷太陽，乃太陽之本病，而反得標陽之熱化，即求之於標，而以涼藥治其標熱。有其在標而求之於本者，如病在少陰之標陰，而反得君火之本熱，即求之於本，以急瀉其火。故百病之起，有生於本者，有生於標者，有取本而得者，有取標而得者；有逆取而得者，有從取而得者。逆取而得者，謂寒者熱之，熱者寒之，結者散之，散者收之，留者攻之，燥者濡之。从取而得者，謂熱因寒用，寒因熱用，塞因塞用，通因通用。必伏其所主，而先其所因，其始則同，其終則異，可使破積，可使潰堅，可使氣和，可使必已。】

夫陰陽逆從標本之為道也，小而大，言一而知百病之害。少而多，淺而博，可以言一而知百也。以淺而知深，察近而知遠。言標與本，易而勿及。治反為逆，治得為從。先病而後逆者治其本，先逆而後病者治其本；先寒而後生病者治其本，先病而後生寒者治其本；先熱而後生病者治其本，先熱而後生中滿者治其標；先病而後泄者治其本，先泄而後生他病者治其本。必且調之，乃治其他病。先病而後生中滿者治其標，先中滿而後煩心者治其本。人有客氣，有同氣。小大不利治其標，小大利治其本。病發而有餘，本而標之，先治其本，後治其標；病發而不足，標而本之，先治其標，後治其本。謹察間甚，以意調之。間者并行，甚者獨行。先小大不利而後生病者，治其本。 【 間，去聲。】
【`王冰`曰：別陰陽，知逆順，法明著，見精微，觀其所舉則小，尋其所利則大，以斯明著，故言一而知百病之害。言少可以貫多，舉淺可以料大者，何法之明，故非聖人，孰能至於是耶？故學之者，猶可以言一而知百病也。雖事極深遠，人非咫尺，略以淺近而悉貫之。然標本之道，雖易可為言，而世人識見無能及者。本先病，標後病，必謹察之。本而標之，謂有先病復有後病也。以其有餘，故先治其本，後治其標也。標而本之，謂先發輕微緩者，後發重大急者，以其不足，故先治其標，後治其本也。間謂多也。甚謂少也。多謂多形證而輕易，少謂少形證而重難也。以意調之，謂審量標本，不足有餘，非謂捨法而以意妄為也。并謂他脈共受邪氣而合病也，獨謂一經受病而無異氣相參也。并甚則相傳，傳急則亦死。】
【`馬蒔`曰：此言凡病皆當先治其本，惟中滿及大小便不利者，則不分為標為本，而必先治之也。夫經分陰陽，刺分逆從，病分標本，其為道真妙矣哉！至小而有至大者存，至少而有至多者存，至淺而有至博者存，言一病而遂知百病之害，真可以因淺而知深，察近而知遠也。故言大與標，特至易者，而人自弗及耳。且反其病而治之者為逆，順其病而治之者為從，此亦所可及者。試以標本逆從而詳言之：凡先生病而後病勢逆者，必先治其初病之為本；若先病勢之逆而後生他病者，則又以病勢逆之為本而先治之也。凡先病寒證而後生他病者，必先治其寒證之為本；若先生別病而後生寒證者，則又以別病之為本而先治之也。凡先生熱病而後生別病者，必先治其熱病之為本；若先生熱病而後生中滿者，則又以中滿雖為標而必先治之也。凡先生別病而後生泄瀉者，必先治其別病之為本；若先生泄瀉而後生別病者，則又以泄瀉之為本而先治之也。此則先治之者，正以必且調之而後治別病耳。不惟是也，凡先生別病而後生中滿者，必先治其中滿之為標；若先生中滿而後煩心者，則又以中滿之為本而先治之也。蓋以人之病氣有二，病本不同而彼此相傳者，謂之客氣；有二病之氣，本相同類，而彼此相傳者，謂之同氣。即如先中滿而後二便不利者，必先治小大便不利之為標；若中滿而小大便利者，則又以中滿之為本而先治之也。何也？以中滿與小大便不利，二者為同氣之病也。大凡病發而大勢有餘者，則先治其初病之為本，而後治其後病之為標。蓋先治其本，則有餘之勢一攻，而後諸病可去矣，正本而標之之謂也。病發而大勢不足者，則先治其後病之為標，而後治其先病之為本。蓋先治其標，則不足之勢一補，而後本病自培矣，正標而本之之謂也。然而病之生也，有五臟相剋而病勢日甚者，如肝剋脾、脾剋腎之類是也。有五臟間傳而病勢有生者，如肝生心、心生脾之類是也。間者，病證并行而勢輕；甚者，病證獨行而勢重。即如中滿與小大便不利，是亦并行之類也。且先小大便不利而後生別病者，則又以小大便不利之為本而先治之也。上文小大便不利者，對先有中滿而言；此小大便不利者，對後有別病而言。由此觀之，則百病不同，皆必先治其本，惟中滿之與百病，先以治中滿為主；若中滿而有小大便不利，則又以治小大便為先；其小大便不利之與百病，則亦治小大便不利為先。蓋不必分其為本為標，而先治此二病也。】
【`張志聰`曰：陰陽逆從者，謂三陰三陽之氣，有勝有復也。相反而治為逆治，相得而治為從治。相得者，如熱與熱相得，寒與寒相得也。後逆者，勝剋之氣也。先病者，謂吾身中先有其病也。先逆先寒先熱者，謂在天之六氣也。先病而後逆者，如吾身中先有脾土之病，而後復感其風邪，重傷脾土，則當先治其脾土，而後治其風邪；如先感天之風邪，剋傷中土，以致脾臟為病，是當先洽其風邪，而後調其脾土。故曰，言標與本易而勿損，察本與標氣可令調，明知勝復，為萬民式，天之道畢矣。先寒者，寒淫所勝也，以吾身感之而生病者，是當治其寒邪。如先病而後生寒者，當治其身之本病，而寒氣自解矣。蓋先寒者客氣，生寒者同氣也。先熱者，熱淫所勝也，以吾身感之而生病者，是當治其本熱，如吾身感之而生中滿者，又當治其中滿。蓋六淫之邪，始傷六氣，若致中滿，則病氣入內，故當治其內泄者，濕土之病也。他病者，如濕邪所勝民病心痛耳聾之類，故當先治其虛泄，必且調之脾土而後治其他病。[至真要]論曰：諸脹腹大，皆屬於熱。如先病熱而後生中滿者，是當治其中滿；如先病中滿而濕熱之氣上乘於心，以致心煩者，亦當治其中滿而煩自解矣。夫先熱而後生中滿者，感天之熱淫而致生中滿也，先病而後生中滿者，病吾身中之熱而生中滿也。故曰，人有客氣，有同氣。客氣者，謂在天之六氣；同氣者，謂吾身中亦有此六氣，而與天氣之相同也。如中滿而小大便不利者，當先利其二便。如小大便利者，仍治其中滿。蓋邪氣入於腹內，必從二便而出。有餘者，邪氣之有餘；不足者，正氣之不足也。邪氣者，風寒暑濕燥火六淫之邪；正氣者，三陰三陽之六氣也。[六微旨]論曰：少陽之上，火氣治之；陽明之上，燥氣治之；太陽之上，寒氣治之；厥陰之上，風氣治之；少陰之上，熱氣治之；太陰之上，濕氣治之，所謂本也。本之下，氣之標也。此皆以風寒暑濕燥火六氣為本，而以三陰三陽之六氣為標。故病發而有餘者，此風寒暑濕之本氣有餘，故當先散其邪氣，而後理其陰陽；如病發而不足，當先調其陰陽，而後治其本氣。蓋邪氣盛則實，精氣奪則虛。是以邪氣有餘者，先散其邪氣；精氣不足者，先補其正虛，此標本之大綱領也。然標本之間，而又當以意調其間甚也。夫邪之所湊，其正必虛。間者，謂邪正之有餘不足二者兼於其間，故當并行其治，蓋以散邪之中，兼補其正，補正之中，兼散其邪。如偏甚者，則當獨行其法，謂邪氣甚者，竟瀉其邪，正虛甚者，竟補其正，此為治之要道也。如先小大便不利而後生病者，當專治其小大二便，又無論其邪正之間甚矣。`朱永年`曰：此間甚之中，又分緩急也。】

夫病傳者，心病先心痛，一日先欬，三日脅支痛，五日閉塞不通，身痛體重。三日不已，死，冬夜半，夏日中。
【`王冰`曰：三日不已死，以勝相伐，唯弱是從，五臟四傷，豈其能久？故為死。冬夜半，夏日中，謂正子午之時。或言冬夏有異，非也。晝夜之半，事甚昭然。】
【`馬蒔`曰：此承上文甚者獨行，而言五臟相剋之死期，此以心病言之也。夫傳其所勝，謂之甚。夫病傳者五臟皆然，試以心言之：心病者，臟真通於心，故先心痛。火來乘金，一日傳之於肺，即發而為欬，以肺之變動為欬也。又三日，則四日矣，肺邪勝木，故脅支痛，以肝脈循脅肋也。又五日則九日矣，肝邪勝土，故閉塞不通，身痛體重，以脾不運化，及脾主肉，故病及肉。又三日則十二日矣，其病不已則死。但冬則死於半夜，夏則死於日中耳。蓋夜半為水，而冬之夜半，其水尤甚，以水來剋火，故死。日中為火，而夏之日中，其火尤甚，以心火已絕，火不能持，故亦死。】
【`張志聰`曰：夫所謂標本者，感在天之六氣，而病吾身中之陰陽，即入於腹內以致中滿者，在於募原腠理之氣分，若淫邪泮衍於血脈之中，則入臟腑為內所因矣。故曰，善治者治皮毛，其次治肌膚，其次治筋脈，其次治六腑，其次治五臟。治五臟者，半死半生也。如心先痛者，病先發於心，欬者一日而之肺；脅支痛者，三日而之肝；閉塞不通，身痛體重者，五日而之脾。皆此逆傳其所勝，是以三日不已而死。心為火臟，冬之夜半者，水勝而火滅也。夏之日中者，亢極而自焚矣。】

肺病喘欬，三日而脅支滿痛，一日身重體痛，五日而脹。十日不已，死。冬日入，夏日出。
【`馬蒔`曰：此言肺病相傳之死期也。肺病者，臟真高於肺而主息，故喘欬三日，則肺傳於肝，脅支滿而痛。又一日則四日矣，肝傳於脾，身重體痛。又五日則九日矣，脾傳於胃腑，腹中作脹。又十日則十九日矣，其痛不已則死。但冬死於日入，夏死於日出耳。蓋冬之日入在申，申雖屬金，金衰不能扶也。夏之日出在寅，木旺火將生，肺氣已絕，不能待火之生也。】
【`張志聰`曰：肺病喘欬者，先發於肺也。夫冬氣收藏，夏氣浮長。日出氣始生，日入氣收引。肺主氣，故終於氣之出入。止言冬夏者，重陰陽寒暑之氣也。`王子律`曰：日出為春，日中為夏，日入為秋，夜半為冬。以上二節，四時之氣已備。】

肝病頭目眩，脅支滿，三日體重身痛，五日而脹，三日腰脊少腹痛脛痠。三日不已，死。冬日入，夏早食。
【`馬蒔`曰：此言肝病相傳之死期也。肝病者，臟真散於肝，其脈內連目脅，故頭目眩，脅支滿。三日則肝傳於脾，體重身痛。又五日則八日矣，脾傳於胃腑，故腹內為脹。又三日則十一日矣，脾傳於腎，腰脊少腹皆痛。脛中覺痠，正以腎脈起於足，循腨內出膕內廉上股內後廉，貫脊屬腎絡膀胱，又腰為腎之腑，故病如是也。又三日則十四日矣，其病不已則死。但冬以日入，夏以早食耳。蓋冬之日入在申，以金旺木衰也。夏之早食在卯，以木旺氣反絕也。】

脾病身痛體重，一日而脹，二日少腹腰脊痛脛痠，三日背𦛗筋痛，小便閉。十日不已，死。冬人定，夏晏食。
【`王冰`曰：人定謂申後二十五刻，晏食謂寅夜二十五刻。】
【`馬蒔`曰：此言脾病相傳之死期也。脾病者，臟真濡於脾，而主肌肉，故身痛體重，一日而脹，自傳於胃腑也。又二日則三日矣，乃傳於腎，故少腹腰脊皆痛，其脛覺痠也。又三日則六日矣，腎自傳於膀胱腑，故背𦛗筋痛，小便自閉也。又十日則十六日矣，其病不已則死。但冬以人定，夏以晏食耳。蓋冬之人定在亥，以土不勝水也。夏之晏食在寅，以木來剋土也。`王子律`曰：膀胱之脈循於背，足太陽主筋，故背𦛗筋痛。】

腎病少腹腰脊痛胻痠，三日背𦛗筋痛小便閉，三日腹脹，三日兩脅支痛。三日不已，死。冬大晨，夏晏晡。
【`王冰`曰：大晨，謂寅後九刻，大明之時也。晏晡，謂申後九刻，向昏之時也。】
【`馬蒔`曰：此言腎病相傳之死期也。腎病者臟真下於腎，其經脈之行，在於少腹，腰脊胻骨，故其痛痠有如是也。三日則自傳於膀胱腑，背𦛗之筋痛，小便亦閉。又三日則六日矣，膀胱傳於小腸，故腹脹。又三日則九日矣，小腸傳於心臟，故兩脅支痛。又三日則十二日矣，其病不已則死。但冬以大晨，夏以晏晡耳。蓋冬之大明在寅末，木旺水衰也。夏之晏晡在向昏，土能剋水也。】
【`張志聰`曰：冬之大明在辰，土旺而水滅也。夏之晏晡在亥，水絕而不能生也。按《靈樞》[病傳]篇曰：三日而上之心，三日而之小腸，是水乘其所勝之火臟火腑也。此節與《靈樞》之不同者，心乃君主之官，多不受邪，膀胱之氣，上與陽明相合，水邪上乘，上焦不受，則還轉於中焦，而留於陽明矣。陽明主秋金之令，故復傳之肝木而死。】

胃病脹滿，五日少腹腰脊痛胻痠，三日背𦛗筋痛小便閉，五日身體重。六日不已，死。冬夜半後，夏日昳。
【`王冰`曰：夜半後，謂子後八刻丑正時也。日昳，謂午後八刻未正時也。】
【`馬蒔`曰：此言胃病相傳之死期也。胃病者，其脈循腹，故為脹滿。五日則胃傳於腎，少腹腰脊痛胻痠。又三日則八日矣，腎病傳膀胱腑，則背之筋痛，小便自閉也。又五日則十三日矣，膀胱水傳於脾，身體自重也。又六日則十九日矣，其病不已則死。但冬以夜半，夏以日昳耳。蓋冬之夜半在子，土不勝水也。夏之日昳在未，土正衰也。】
【`張志聰`曰：冬夜半後者土敗而水勝也。夏日昳者，乃陽明所主之時，土絕而不能生也。按《靈樞經》曰：五日而上之心，二日不已死。此言五日身體重者，亦心不受邪還之脾，水行乘土，腑邪傳臟而死。`徐東屏`曰：一者數之始，十者數之終，陽數起於一，陰數起於二。三日死者，死於生數之始；六日死者，終於成數之始；十日死者，終於成數之終。是有終其所始，而終其所終者，有死於其所不勝者，有死於本氣所生之時者，此皆陰陽終始之微妙。】

膀胱病小便閉，五日少腹脹，腰脊痛，胻痠，一日腹脹，一日身體痛。二日不已，死。冬雞鳴，夏下晡。
【`王冰`曰：雞鳴，謂早雞鳴，丑正之分也。下晡，謂日下于晡時，申之後五刻也。】
【`馬蒔`曰：此言膀胱病相傳之死期也。膀胱為州都之官，津液所藏，必氣化乃能得出，今有病，故小便閉。五日少腹脹腰痛胻痠，自傳於腎臟，蓋膀胱為腎之腑也。又一日則六日矣，腎復傳於小腸，故為腹脹。又一日則七日矣，小腸傳於脾，故身體痛。又二日則九日矣，其病不已死。但冬以雞鳴，夏以下晡耳。蓋冬之雞鳴在丑，土剋水也。夏之下晡在申，金衰不能生水也。】
【`張志聰`曰：此亦腑邪傳臟，水泛土敗而死。冬雞鳴在丑，乃少陽太陽生氣之時，氣絕而不能生也。夏下晡，乃陽明生氣之時，陽明之氣亦絕矣。】

諸病以次是相傳如是者，皆有死期，不可刺。間一臟止，及至三四臟者，乃可刺也。
【`王冰`曰：五臟相移皆如此，有緩傳者，有急傳者。緩者或一歲、二歲、三歲而死，其次或三月若六月而死。急者一日、二日、三日、四日或五六日而死，則此類也。尋此病傳之法，皆五行之氣，考其日數，理不相應。夫以五行為紀，以不勝之數，傳於所勝者，謂火傳於金，當云一日；金傳於木，當云二日；木傳於土，當云四日；土傳於水，當云三日；水傳於火，當云五日也。若以已勝之數，傳於不勝者，則木三日傳於土，土五日傳於水，水一日傳於火，火二日傳於金，金四日傳於木，經之傳日，似法三陰三陽之氣。[玉機真臟]論曰：五臟相通，移皆有次，不治。若三月，若六月，若三日，若六日，傳而當死。此與同也。雖爾，猶當臨病詳視日數，方悉是非爾。間一臟止者，謂隔過前一臟而不更傳也。謂木傳土，土傳水，水傳火，火傳金，金傳木而止，皆間隔一臟也。及至三四臟者，皆謂至前第三第四臟也。諸至三臟者，皆至其已不勝之氣也。至四臟者，皆至已所生之父母也。不勝則不能為害於彼，所生則父子無剋伐之期，氣順以行，故刺之可矣。】
【`馬蒔`曰：此結言相傳而為甚者死，不必刺間臟而為生者，乃可刺也。諸經之病，皆有相剋之次，是相傳者為病之甚，甚者獨行，故有死期，不可刺。若間病而為相生，則間一臟為始，及三四臟，是乃相生之次。所謂間者并行，乃可刺以治之也。】
【`張志聰`曰：以上諸病如是相勝剋而傳者，皆有速死之期，非刺之可能救也。或間一臟相傳而止，不復再傳別臟者，乃可刺也。假如心病傳肝，肺病傳脾，此乃子行乘母，至肝臟脾臟而止，不復再勝剋相傳於他臟者可刺也。假如心病傳脾，肺病傳腎，乃母行乘子，得母臟之生氣不死之證也。如心病傳腎，肺病傳心，肝病傳肺，此從所不勝來者為微邪，乃可刺也。`金西銘`曰：五臟相傳，止可間二臟、三臟，經言四臟者，或臟傳之於腑，而後傳於他臟，以腑亦可名臟也。】

# 天元紀
★ 素問·天元紀大論篇第六十六
【`馬蒔`曰：自此篇及後[五運行]大論、[六微旨]大論、[氣交變]大論、[五常政]大論、[六元正紀]大論、[刺法]論、[本病]論、[至真要]大論諸篇，皆論五運六氣南北政。凡天時民病人事等義，至詳至備，為醫籍中至寶。其刺法、本病二篇，則遺亡矣。學者熟究，明其大義，則每年每月氣候病證，治法無有不應。按《運氣類註》云：五運屬陰，守於地內；六氣屬陽，週於天外。其化生於人也，五運化生五臟屬內，六氣化生六腑十二經屬外。其變病於人也，五運內變病於五臟，甚則兼外；六氣外變病於六腑十二經，甚則入內。內外變極，然後死也。五運有乎氣、太過、不及之殊，六氣有常化、淫勝、反勝、相勝之異。五運平氣者，其歲化生皆當本位，如平木氣敷和之紀，其色蒼其味酸之類是也。其變病皆在本臟，如木平氣之病在肝也。太過者，歲變平氣為太過，其化生皆兼非位，如太過發生之紀，其色青黃白，其味酸甘辛，如兼非位之土金是也。其變病皆在已所勝之臟，如木太過則木勝脾土而脾病也。其勝乃本氣有餘而勝，故不為他氣報復，間有復者，是不務其德，暴虐失常也。不及者，歲變平氣為不及，其化生亦兼非位，如木不及委和之紀，其果棗李，其味酸辛，亦兼非位之土金是也。其變病皆己所不勝者，乘虛勝之而本臟病，勝極則己所生者報復其勝，而勝者之臟亦病，如木不及則金勝之而肝病，勝則火復金讎而肺亦病也。其勝乃乘我之虛而勝，勝之根本不固，故為化氣報復。凡此五運之氣，皆有定紀者也。六氣常化者，天地六位之化，各守常位，生病各當本處，其天地之常化，如厥陰司天，少陽在泉之歲，風化居上，火化居下，風病行於上，熱病行於下之類，而不出他位也。其六位之常化，如厥陰司天之歲初之氣化風燥，民病寒於右之下。二之氣化寒熱，民病熱於中之類而不雜他氣也。凡此六氣之常化，皆有定紀，猶五運平氣也。淫勝者，天地之氣變常內淫而勝也。天地內淫而上勝於下，則己所勝之臟經，受邪而病甚。如厥陰司天風淫所勝，其病在足太陰脾經也。地氣內淫而外勝於內，非病在足陽明胃經也。凡此六氣之淫勝，猶五運之過，皆有勝無復。其勝之盛，雖有定紀，其勝之動否，則無定紀而不可必也。反勝相勝者，六位之左右變常，乘虛而勝也。其乘天地之虛而勝者為反勝，左右自有相勝，乘虛而勝者為相勝。皆視所虛之氣侮不勝己者勝之，勝極則仍為虛者之子復之。如所虛之氣屬太陰，則所勝之氣屬厥陰，而病在脾胃經，所復之氣屬陽明，而病在肝膽經。蓋天地歲氣猶王也，左右步氣猶諸侯，左右勝天地，猶諸侯僭亂，故曰反勝。左右自相勝，猶諸侯自相攻伐，故曰相勝。凡此六氣之反勝、相勝，五運不及，故皆有勝有復。其氣其動皆無定紀，但隨虛而勝，隨勝而復也。諸五運皆有定紀者，陰靜有常也。六氣少有定紀者，陽動多變也。五運之乎氣之常化為常，其化生為常之常，變病為常之變，五運之太過不及，與六氣之淫勝、反勝、相勝為變，其化生為變之常，變病為變之變，太過淫勝為變之盛，不及反勝、相勝為變之虛，察其常變以定生死，詳其虛實以斷補瀉。王註不得經旨，不分常變，釋六氣勝復，無定紀之變，為有定紀之常，不分盛虛，釋左右乘虛之相勝，為司天之淫勝，是則運氣之義不明，自此始矣。後雖有林氏校正，孫氏考誤，與夫託名所著《元珠密語》、《天元玉冊》及諸家運氣圖說之類，然皆不能出王氏之右，而救其失，反使運氣之義愈晦，而書愈繁。至於河間所註病機，其形容病化之情狀，推究火熱之眾多，真有發前人未發之妙，奈何又以運氣之所屬皆為盛，而不察其所屬各有盛虛，以盛虛所兼非位之化，皆為似而不察，其所兼之盛者似虛者，是為重失矣。夫王氏釋變氣為常氣，相勝為淫勝，則人不識變，而占運氣不應年辰。河間釋運氣之所屬皆為盛，所兼非位之化皆為似，則人不識虛，而施治法不對病證。遂使世俗皆愀然不信而棄之也。其不知變者，曰某氣司天屬陰寒，今又炎熱，某運合太過，今反不及，此乃上古之天道，非可占之於今世也。其不知虛者，曰某病屬熱，投寒劑不痊，某證當瀉，施瀉法反劇，此乃北方之治法，非可用之於南人也。惟戴人云，病如不是當年氣，看與何年氣運同，便向某年求活法，方知都在至真中之歌，似破世之惑，又引而不發。嗚呼，有定紀之年辰，與無定紀之勝復，相錯常變，今獨求年辰之常，不求勝復之變，豈得運氣之真哉？六氣之盛寒盛熱，與虛寒虛熱，同其所屬，今獨求寒熱之所屬，不求寒熱之盛虛，豈得寒熱之情哉？苟以常變盛虛，觀運氣寒熱，則古今南北，皆可一以貫之，而所謂參天地，贊化育，可知已。本篇末有署曰：天元紀，故名篇。】
【`張志聰`曰：此篇總論五運主歲，六氣司天，皆本乎天之運化，故曰[天元紀]大論。】

黃帝問曰：天有五行，御五位，以生寒暑燥濕風，人有五臟，化五氣，以生喜怒憂思恐。論言五運相襲，而皆治之，終期之日，週而復始，予已知之矣。願聞其與三陰三陽之候，奈何合之？
鬼臾區稽首再拜對曰：昭乎哉問也！夫五運陰陽者，天地之道也，萬物之綱紀，變化之父母，生殺之本始，神明之府也，可不通乎？故物生謂之化，物極謂之變，陰陽不測謂之神，神用無方謂之聖。夫變化之為用也，在天為元，在人為道，在地為化。化生五味，道生智，元生神。神在天為風，在地為木；在天為熱，在地為火；在天為濕，在地為土；在天為燥，在地為金；在天為寒，在地為水。故在天為氣，在地成形，形氣相感而化生萬物矣。然天地者，萬物之上下也；左右者，陰陽之道路也；水火者，陰陽之徵兆也；金木者，生成之終始也。氣有多少，形有盛衰，上下相召而損益彰矣。
帝曰：願聞五運之主時也何如？
鬼臾區曰：五氣運行，各終期日，非獨主時也。
帝曰：請聞其所謂也。
鬼臾區曰：臣積考《太始天元冊》文曰，太虛寥廓，肇基化元，萬物資始，五運終天，布氣真靈，總統坤元，九星懸朗，七曜週旋，曰陰曰陽，曰柔曰剛，幽顯既位，寒暑弛張，生生化化，品物咸章，臣斯十世，此之謂也。 【 夫，音扶。】
【`王冰`曰：御謂臨御，化謂生化也。天真之氣，無所不週，器象雖殊，參應一也。論謂[六節臟象]論，運謂五行應天之五運，各周三百六十五日而為紀者也。故曰，終期之日，周而復始也。帝以六合五數未參同，故問之也。道謂化生之道，綱紀謂生長化成收藏之綱紀也，父母謂萬物形之先也，本始謂生殺皆因而有之也。夫有形稟氣而不為五運陰陽之所攝者，未之有也。所以造化不極，為萬物生化之元始者，何哉？以其是神明之府故也。然合散不測，生化無窮，非神明運為不能也。所謂化變者，聖神之道也。化施化，變散易，神無期也，聖無思也。氣之施化故曰生，氣之散易故曰極，無期稟候故曰神，無思測量故曰聖。由化與變，故萬物無能逃五運陰陽，由聖與神，故眾妙無能出幽元之理，深乎妙用，不可得而稱之。天道元遠，變化無窮。道謂妙用之道，經術政化，非道不成。在地為化，謂化生萬物，非土氣孕育，則形質不成也。化生五味，謂金石草木，根葉華實，酸苦甘淡辛鹹，皆化氣所生，隨時而有也。智通妙用，唯道所生，故曰道生智。元遠幽深，故生神也。神之為用，觸遇元通，契物化成，無不應也。風者，教之始天之使，又天之號令。木東方之化，熱應火為用，火南方之化；濕應上為用，土中央之化；燥應金為用，金西方之化；寒應水為用，水北方之化。神之為用，如上五化。木為風所生，火為熱所熾，金為燥所發，水為寒所資，土為濕所全，蓋初因而成立也。雖初因之以化成，卒因之以敗散爾。豈五行之獨有是哉？凡因所因而成立者，悉因所因而散落爾。氣謂風熱濕燥寒，形謂木火土金水，此造化生成之大紀，天覆地載，上下相臨，萬物化生，無遺略也。由是故萬物自生自長，自化自成，自盈自虛，自復自變也。夫變者何？謂生之氣極本而更始化也。天有六氣御下，地有五行奉上。當歲者為上主司天，承歲者為下主司地。不當歲者二氣居右，北行轉之；二氣居左，南行轉之。金木水火運北面正之常，左為右，右為左，則左者南行，右者北行而反也。以水火之寒熱，彰陰陽之先兆也。木主發生應春，春為生化之始。金主收斂應秋，秋為成實之終。終始不息，其化常行，故萬物生長化成收藏自久。氣有多少，謂天之陰陽多少不同秩也。形有盛衰，謂五運之氣有太過不及也。由是多少盛衰，天地相召，而陰陽損益，昭然可見也。一運之日，終三百六十五日四分度之一，乃易之非主一時，當其王相囚死而為絕法也。氣交之內迢然而別有之也。　《天元冊》所以紀天真元氣運行之紀也。自神農之世，鬼臾區十世祖，始誦而行之。此太古占候靈文，洎乎伏羲之時，已鐫諸玉版，命曰冊文，太古靈文，故命曰《太始天元冊》也。太虛謂空元之境，真氣之所充，神明之宮府也。真氣精微，無運不至，故能為生化之本始，運氣之真元矣。終天，謂一歲三百六十五日四分度之一也。終始更代，週而復始也。言五運更統於太虛，四時隨部而遷復，六氣分居而異主，萬物因之以化生，非曰自然，其誰能始？故曰萬物資始。夫太虛真氣無所不至也，氣齊生有故稟氣含靈者，抱真氣以生焉。總統坤元，言天元氣常司地氣，化生之道也。九星上古之時也。上古世質人淳，歸真返朴，九星懸朗，五運齊宣。中古道德稍衰，標星藏曜，故計星之見者七焉。九星，謂天蓬、天芮、天衝、天輔、天禽、天心、天任、天柱、天英，此蓋從標而為始也。七曜，謂日月五星，為舉動吉凶之信也。周謂周天之度，旋謂左循天度而行五星之行，猶各有進退高下小大矣。陰陽，天道也；柔剛，地道也。天以陽生陰長，地以柔化剛成也。幽顯既位，言人神各得其序；寒暑弛張，言陰陽不失其宜也。人神各守所居，無相干犯；陰陽不失其序，物得其宜。天地之道且然，人神之理亦猶也。上生，謂生之有情有識之類；下生，謂生之無情無識之類。上化，謂形容彰顯者也；下化，謂蔽匿形容者也。有情有識，彰顯形容，天氣主之；無情無識，蔽匿形質，地氣主之，稟元靈氣之所化育爾。】
【`馬蒔`曰：此言五運治政令於內，合于六氣之治政令於外者也。五行者，金木水火土也。在天則為天干之五行，如甲乙屬木之類。然在運則為氣化之五行，如甲己化土之類；在中運則為甲己太宮少宮之類。在地則為地支之五行，如子丑寅卯之類。然在歲氣則為子午，屬少陰君火之類。故天有五行生六氣，天之六氣又生在地有形之五行，無非五行之妙也。五位者，東西南北中央也。寒暑燥濕風火者，即六氣也。五臟者，心肝脾肺腎也。五氣者，五臟之氣也。喜怒思憂恐者，五志也。論者，謂[六節臟象]論也。三陰者，少陰太陰厥陰也。三陽者，少陽太陽陽明也。帝問天地初分之時，天分五氣，地列五行，五行定位，布政於四方，五氣分流，散支於十干，當是時黃氣橫於甲己，白氣橫於乙庚，黑氣橫於丙辛，青氣橫於丁壬，赤氣橫於戊癸，故甲己應土運，乙庚應金運，丙辛應水運，丁壬應木運，戊癸應火運。天有此五行之氣，以御於東西南北中央之五位，而寒暑燥濕風火所由以生。不言火者，暑該之也。後[五運行]大論有東方生風、南方生熱等語，及在天為風、在天為熱等語，皆是也，正謂之六氣也。在人則有心肝脾肺腎之五臟，以化五臟之氣，而喜怒思憂恐之五志，所由以生也。[六節臟象]論有云：五日謂之候，言五日即有一候，如立春初五日東風解凍之類。三候謂之氣，言半月有三候則為一氣，如立春正月節為一氣之類。六氣謂之時，言六氣則有三月而為一時，如自立春、雨水、驚蟄、春分、清明、穀雨而為春，自立夏、小滿、芒種、夏至、小暑、大暑而為夏之類。四時則合春夏秋冬而為一歲，皆各從其所旺之時而主治之。木而火，火而土，土而金，金而水，水而木，五運之氣，相為承襲而皆治之。每終一歲之日，周而復始，今歲之候如此，明歲之候亦然，故曰不知年之所加，氣之盛衰，虛實之所起，不可以為工矣。帝言已知五運相襲而皆治之，終期之日，周而復始，但五運者，地之木火土金水，治政令於內政也。三陰三陽者，天之風熱濕燥寒，治政令於外者也。故五運相襲而治者，其於三陰三陽外治之候，如何合之？區言太極分為陰陽，陰陽分為五行，故五行一陰陽，陰陽一太極。彼五運乃天地初分之氣，而列之於五方者也。陰陽者，雖有三陰三陽之分，而天氣運氣地氣舉不能外之也。天干主於降，地支主於升，而五運則主於升降，而行於天地之間，乃謂之中運也。是之謂天地之道也。萬物以之而為綱紀，其變化以之而為父母，其生殺以之而為本始，真有神明以為之府也，可不通此理乎？蓋萬物之初生謂之化，物之已極謂之變，其陰陽莫測謂之聖，神用無方謂之神。由化與變，故萬物無能逃五運陰陽。由聖與神，故眾妙無能出幽元之理。其變化神聖之為用也，合天地人之理而一之者也。在天為元，其理元遠，而元之所生者為神。在人為道，其性咸備，而道之所生者為智。在地為化，孕育萬物，而化之所生者為五味。惟元生神而為風為熱為濕為燥為寒，此乃三陰三陽之氣也。故風之氣為木，熱之氣為火，濕之氣為土，燥之氣為金，寒之氣為水，而成五運之形。由是在天之氣，與在地之形相感，而化生萬物也。然天地者，萬物之上下，謂歲上下見陰陽之所在也。左右者，陰陽之道路，如[五運行]大論曰：左右者，諸上見厥陰，左少陰，右太陽；見少陰，左太陰，右厥陰；厥陰在上，則少陽在下，左陽明，右太陰；少陰在上，則陽明在下，左太陽，右少陰之類是也。此在天三陰三陽之氣，右旋於外以加地也。水火者，陰陽之徵兆，謂以水火之寒熱，彰信陰陽之先兆也。金木者，生成之終始，謂木主發散應春，春為生化之始，金主收斂應秋，秋為成實之終也。此在地五運之形，左轉於內以臨天也。天上之氣有多少，地下之形有盛衰，故天上多少之氣，與地下盛衰之形，相召而損益彰，以為物極之變也。其氣之多與形之盛相召者益，益為變之盛也。氣之少與形之衰相召者損，損為變之虛也。蓋物生之化者，天地之常氣，在五運曰平氣，在六氣曰常化也。物極之變者，天地之變氣在五運曰太過不及，在六氣曰淫勝反勝相勝也。其變之盛者，則五運之太過，六氣之淫勝也。其變之虛者，則五運之不及，六氣之反勝相勝也。凡此五運六氣，所謂變化盛虛，本經後篇千言萬語，皆所以發明此四者也。五運氣行，各終期日，非獨主時者，言木火土金水，治政各終一歲之期日，不獨治歲內六步之時令也。[六節臟象]論但論五運不及六氣，但論主時不及治歲，今始於此篇論五運六氣相感相召而治，不獨五運也。次論五運各治一歲，不獨主時也。帝復問其所謂，區乃以《太始天元冊》文，徵之太虛者，無極也。廖廓者，無有邊際之義。肇基，開始也。化元者。生化萬物之根元也。五運者，木火土金水運也。承上文言太虛肇基萬物之化元，而萬物得之以成其始，五運流行，與天終始而不變也。真靈者，即太虛之精也。天以六氣布其真靈，右旋於外，以加於地；地以五運左旋於內，以臨於天。然天包地而地隨天，則乾元之資始，實所以總統坤元之資生也。故於乾元資始，而曰乃統天；坤元資生，而曰乃順承天，正此節之大旨。九星：天蓬一，水正之宮也；天芮二，土神之應宮也；天衝三，木正之宮也；天輔四，木神之應宮也；天禽五，土正之宮也；天，心六金神之應宮也；天柱七，金正之宮也；天任八，火神之應宮也；天英九，火正之宮也。七曜，謂日月金木水火土星也。運行於天，有遲有速，有順有逆，猶人君之有政事也。陰陽柔剛，言天道資始，陰陽而已，地道資生，剛柔而已。兩陰交盡，故曰幽；兩陽合明，故曰顯。幽顯之配，寒暑之異也。生生化化，品物咸章者，言生生不絕，化化無窮也。臣斯十世，此區自言傳習此義，十世于茲，不敢廢墜也。】
【`張志聰`曰：天有五行者，丹黅蒼素元之五氣也。五位，五方之位，地之五行也。寒暑燥濕風，天之六氣也。蓋言天之五氣，經於十干之分；十干之氣，以化地之五行；地之五行，以生天之六氣也。五臟，五行之所生也。五氣，五行之氣，風熱濕燥寒也。喜怒憂思恐，五臟之神智也。夫在天為氣，在地成形，形氣相感而萬物化生，人本乎地之五行而成此形，以有形之五臟，化五氣，生五志，而復通乎天氣也。三陰三陽者，子午之歲，少陰主之；丑未之歲，太陰主之；寅申之歲，少陽主之；卯酉之歲，陽明主之；辰戌之歲，太陽主之；巳亥之歲，厥陰治之。蓋五運獨主一歲，三陰三陽之主歲，有司天在泉間氣客氣，故曰，五運相襲，而皆治之。帝言五運之氣遞相沿襲，而一歲皆為之主治，終期年之三百六十五日，周而復始，其與三陰三陽之主歲相合，何以候之？曰，天之十干，運化地之五行；地之五行，上呈三陰三陽之六氣。故曰，五運陰陽者，天地之道也。[六微旨]論曰：物之生從於化，物之極由乎變。變化之相薄，成敗之所由也。[五常政]論曰：氣始而生化，氣散而有形，氣布而蕃育，氣終而象變。陰陽者，天地之道也，陰中有陽，陽中有陰，莫可窮測，用施於四時，變化乎萬物，無可矩量者也。五味，五行之所生也，萬物之有情有性者，莫不具五行之氣味，故曰化生五味也。能循乎天理之自然，則是非邪正，自然分別，而運無不周，故曰道生智也。夫風寒熱燥濕，天之陰陽也。木火土金水，地之陰陽也。故在天為氣，在地成形，形氣相感而萬物化生也。天地者，萬物之上下，言天覆地載，而萬物化生於其間。左右者，陰陽之道路，言陰陽之氣，左右旋轉之不息。水火為陰陽之徵兆，言天一生水，地二生火，火為陽，水為陰，陰陽不可見，而水火為陰陽之徵驗。蓋水火即陰陽，在先天止有水火，至後天而始備五行。木主春令，其氣生長而生萬物，金主秋令，其氣收斂而成萬物，故為生成之始終。夫在天為氣，而氣有多少；在地成形，而形有盛衰。上下相感，而太過不及之氣，昭然彰著矣。時，四時也，謂木運主春，火運主夏，土運主長夏，金運主秋，水運主冬也。然五運之氣，各終期年之三百六十五日，終而復始，非獨主於時也。蓋五運主時，乃四時寒熱溫涼之氣。主歲者，五行太過不及之年也。《天元冊》乃太古之文，所以紀天真元氣運行之書也。太虛，謂空元之境，大氣之所充，神明之宮府也。化原，造化之本元也。終天者，日日行一度，五運各主一歲，終周天之三百六十五度四分度之一也。萬物借化元而始生五行，終天運而無已。真靈者，人與萬物也。總統坤元者，地居天之中，天包乎地之外也。九星懸朗於天下，應九州之分野。七曜，虞書謂之七政。周謂周天之度，旋謂左循天度而行。陰陽柔剛者，《易》曰，立天之道曰陰與陽，立地之道曰柔與剛也。陽主晝，陰主夜，幽顯既位者，陰陽定位也。寒暑弛張者，寒暑往來也。天地絪縕，黃物化醇，此所以生生不息，化化無窮，而品物成章矣。所謂積考《太始天元冊》文者，此之謂也。】

帝曰：善。何謂氣有多少，形有盛衰？
鬼臾區曰：陰陽之氣，各有多少，故曰三陰三陽也。形有盛衰，謂五行之治，各有太過不及也。故其始也，有餘而往，不足隨之；不足而往，有餘從之。知迎知隨，氣可與期。應天為天符，承歲為歲直，三合為治。
【`王冰`曰：由氣有多少，故隨其升降分為二別也。氣至不足，太過迎之；氣至太過，不足隨之。天地之氣，虧盈如此，故云形有盛衰也。始，謂甲子歲也。始甲子之歲，三百六十五日，所稟之氣當不足也。次而推之，終六甲也。故有餘已則不足，不足已則有餘。亦有歲運非有餘非不足者，蓋以同天地之化也。若餘已復餘，少已復少，則天地之道變常，而災害作，苛疾生矣。應天，謂木運之歲，上見厥陰；火運之歲，上見少陽少陰；土運之歲，上見太陰；金運之歲，上見陽明；水運之歲，上見太陽。此五者天氣下降，如合符運，故曰應天為天符也。承應，謂木運之歲，歲當亥卯；火運之歲，歲當寅午；土運之歲，歲當辰戌丑未；金運之歲，歲當巳酉；水運之歲，歲當申子。此五者歲之所直，故曰承歲為歲直也。三合，謂火運之歲，上見少陰，年辰臨午；土運之歲，上見太陰，年辰臨丑未；金運之歲，上見陽明，年辰臨酉。此三者天氣運氣與年辰俱會，故云三合為治也。歲直亦曰歲位，三合亦為天符。】
【`馬蒔`曰：此承上文而明氣有多少，形有盛衰之義，不外乎天氣地氣運氣而已。陰陽之氣各有多少者，謂三陰三陽之氣各分多少，陰多者為太陰，次少者為少陰，又次者為厥陰也。陽多者為太陽，次少者為陽明，又次者為少陽也。形有盛衰，謂五行之治，各有太過不及者也。五運之形各有盛衰，土有太少宮，金有太少商，水有太少羽，木有太少角，火有太少徵，而太者太過，少者不及也。[六微旨]大論曰：天氣始於甲，地氣始於子，子甲相合，命曰歲立。《運氣全書》曰：運有盛衰，氣有虛實，更相迎隨以司歲也。陽盛陰衰，如土運甲陽而己陰。陰虛陽實，如六氣子實而丑虛。迎隨如六十甲子，一陽一陰，盛衰虛實，遞相接送以司歲。次而推之，以終六甲，故有餘已則不足隨，不足已則有餘從，亦有歲運非有餘非不足者，蓋以同天地之化也。若餘已復餘，少已復少，則天地之道變常，而災害苛疾至矣。知其來而迎之，知其往而隨之，則歲氣自可與期也。應天為天符者，[六微旨]大論曰：木運之歲，上見厥陰之類。蓋司天與運氣相符，故曰應天為天符也。又[六元正紀]大論曰，戊子戊午，太徵，上臨少陰；戊寅戊申，太徵，上臨少陽；丙辰丙戌，太羽，上臨太陽。如是者三。丁巳丁亥，少角，上臨厥陰；乙卯乙酉，少商，上臨陽明；己丑己未，少宮，上臨太陰。上者，謂司天也，如是者三。承歲為歲直者，當年十干建運，與年辰十二律五行相會，故又曰歲會，氣之平也。不分陰年陽年，乃自取四時正中之月，為四直承歲子午卯酉是也。其土無定位，各寄王於四季之末，一十八日有奇，則通論承歲辰戌丑未是也。計有八年，如木運之歲，歲當寅卯之類。[六微旨]大論曰：非其位則邪，當其位則正。邪則變甚，正則微。帝曰：何謂當位？岐伯曰：木運臨卯，火運臨午，金運臨酉，水運臨子，所謂歲會，氣之平也，然歲直亦曰歲會，則直為值之義耳。三合者，謂火運之歲，上見少陰，年辰臨午，即戊午歲也；土運之歲，上見太陰，年辰臨丑未，即己丑己未歲也；金運之歲，上見陽明，年辰臨酉，即乙酉歲也。此三者，天氣運氣與年辰俱會，故曰三合為治也。三合亦為天符。[六微旨]大論曰：太乙天符，謂天運與歲俱會也。按應天為天符三句，止論天符歲會太乙天符，不論及同天符同歲會之義，蓋天符主司天而言，歲會主年辰而言，同天符同歲會主在泉而言之矣。[六元正紀]大論云：甲辰甲戌，太宮，下加太陰；壬寅壬申，太角，下加厥陰；庚子庚午，太商，下加陽明，如是者三。癸巳癸亥，少徵，下加少陽；辛丑辛未，少羽，下加太陽；癸卯癸酉，少徵，下加少陰，如是者三。帝曰：加者何謂？岐伯曰：太過而加同天符，不及而加同歲會也。下者，即在泉也。運氣與在泉合，其氣化陽年曰同天符，陰年曰同歲會。故六十年中，太乙天符四年，天符十二年，歲會八年，同天符六年，同歲會六年。五者分而言之，共三十六年；合而言之，止有三十二年。經言二十四歲者，不言歲會也，不可不審。】
【`張志聰`曰：太陽少陽少陰，運行先天而主有餘；陽明太陰厥陰，運行後天而主不足，此三陰三陽之氣有多少也。形謂五行之有形也。五形之治，各有太過不及者，謂五運之主歲，如諸壬年之木運太過，則諸丁年之木運不及矣；諸戊年之火運太過，諸癸年之火運不及矣；諸甲年之土運太過，諸己年之土運不及矣；諸庚年之金運太過，諸乙年之金運不及矣；諸丙年之水運太過，諸辛年之水運不及矣。如甲年之土運太過，則乙年之金運不足隨之；子年之少陰有餘，則丑年之太陰不足隨之。所謂有餘而往，不足隨之也。如乙年之金運不及，則丙年之水運有餘從之；丑年之太陰不足，則寅年之少陽有餘從之。所謂不足而往，有餘從之也。迎，往也。隨，來也。知歲運之往來，則太過不及之氣，可與之相期而定矣。其六十歲之中，又有天符歲會三合主歲，此為平氣之年，無太過不及者也。所謂天符者，土運之歲，上見太陰之類，乃五運之氣，與司天之氣相合，故為天符直會也。謂木運臨卯，火運臨午，土運臨四季，金運臨酉，水運臨子，乃地支之主歲，與五運之主歲，五行之氣，正值會合，故曰歲合。三合者謂司天之氣，五運之氣，主歲之氣，三者相合，又名太乙天符，此皆平氣之年，無太過不及者也。俱詳註[六微旨]論。】

帝曰：上下相召，奈何？
鬼臾區曰：寒暑燥濕風火，天之陰陽也，三陰三陽上奉之。木火土金水火，地之陰陽也，生長化收藏下應之。天以陽生陰長，地以陽殺陰藏。天有陰陽，地亦有陰陽。木火土金水火，地之陰陽也，生長化收藏，故陽中有陰，陰中有陽。所以欲知天地之陰陽者，應天之氣動而不息，故五歲而右遷；應地之氣靜而守位，故六期而環會。動靜相召，上下相臨，陰陽相錯，而變由生也。
帝曰：上下周紀，其有數乎？
鬼臾區曰：天以六為節，地以五為制。周天氣者，六期為一備。終地紀者，五歲為一周。君火以明，相火以位。五六相合，而七百二十氣為一紀。凡三十歲千四百四十氣，凡六十歲而為一周。不及太過，斯皆見矣。
【`王冰`曰：太陽為寒，少陽為暑，陽明為燥，太陰為濕，厥陰為風，少陰為火，皆其元在天，故曰，天之陰陽也。木，初氣也；火，二氣也；相火，三氣也；土，四氣也；金，五氣也；水終氣也。以其在地應天，故云下應。然氣在地，故曰地之陰陽。天有陰，故能下降；地有陽，故能上騰。陰陽交泰，故化變由之成也。陰陽之氣，極則過亢，故各兼之。[陰陽應象]大論曰：寒極生熱，熱極生寒。又曰：重陰必陽，重陽必陰。言氣極則變也，故陽中兼陰，陰中兼陽。《易》之卦，離中虛，坎中滿，此其義象①也。五歲而右遷，謂天有六氣，地有五位，天以六氣臨地，地以五位承天，蓋以天氣不加君火故也。以六加五，則五歲而餘一氣，故遷一位，若以五承六，則常六歲乃備盡天元之氣，故六年而環會，所謂周而復始也。地氣左行，往而不返，天氣東轉，常自火運數五歲已，其次氣正當君火之上，法不加臨，則右遷君火氣上以臨相火之上，故曰五歲而右遷也。由斯動靜，上下相臨，而天地萬物之情，變化之機可見矣。天地之道，變化之微，其由是而生焉。六節，謂六氣之分。五制，謂五位之分。位應一歲，氣統一年，故五歲為一週，六年為一備。備謂備歷天氣，週為週行地位，所以地位六而言五者，天氣不臨君火也。然君火在相火之右，但立名於君位，不立歲氣，故天之以氣不偶，其氣以行君火之政，守位而奉天之命，以宣行火令爾。以名奉天，故曰君火以明。守位稟命，故曰相火以位。歷法一氣十五日，因而乘之，積七百二十氣即三十年，積千四百四十氣即六十年也。經云：有餘而往，不足隨之；不足而往，有餘從之。故六十年中，不及太過，斯皆見矣。】 *① 象：原脫，據《素問·[天元紀]大論篇》王冰註文補。*
【`馬蒔`曰：此承上文論上下相召之義，而合之以週紀之數也。上文言氣有多少，形有盛衰，上下相召而損益彰，故帝以上下相召之義問之。區言上者天也，下者地也，上下相召者，天右旋之陰陽加於地下，地左轉之陰陽臨於天上，而相召以治歲治步也。天之陰陽，風熱燥濕寒，又增火為六數者，在天之熱，分為暑火二氣，故三陰三陽各上奉之也。地之陰陽，木火上金水，亦增火為六數者，在地之火分為君相二形，故生長化收藏各下應之也。生長者天之道，藏殺者地之道。天陽主生，陽中有陰，故以陽生陰長。地陰主殺，陰中有陽，故以陽殺陰藏。天地雖高下不同，而各有陰陽之運用。天惟有陰，故能下降；地惟有陽，故能上升，是以謂之各有陰陽也。即如木火土金水火，地之陰陽也，生長化收藏，故陽中有陰，陰中有陽。所以欲知天地陰陽者，天之陰陽下加地氣，共治歲也，則應天之氣，動而不息，蓋地之治歲，君火不主運，惟五運循環，故天之六氣加之，常五歲而右餘一氣，與地遷移一位而動不息也。地之陰陽，上臨天氣，共治步也，則應地之氣靜而守位，蓋地之治步，其木君相土，金水皆各主一步以終期，故其上臨天之六氣共治也。常六期齊周復於始治之步，環會而靜守位也。故治歲動者與治步靜者相召，外旋上者與內運下者相臨，則陰陽相錯，而損益盛虛之變所由生也。天以六為節，地以五為制者，上下相召之數也。蓋天之六氣各治一歲，故六期一備；地之六位，其君火以明，相火以位，故五歲一周。五六相合，凡三十歲為一紀，六十歲為一週，其間相錯之陰陽，或氣類同多而益，為太過之盛者，或氣類異少而損，為不及之虛者，斯皆可見其變也。】
【`張志聰`曰：寒暑燥濕風火，天之六氣也。太陽之上，寒氣主之；少陰之上，熱氣主之；陽明之上，燥氣主之；太陰之上，濕氣主之；厥陰之上，風氣主之；少陽之上，火氣主之。是三陰三陽，上奉天之六氣也。木火土金水火，地之五行也。在春主木而主生，在夏主火而主長，長夏主土而主化，在秋主金而主收，在冬主水而主藏，是以生長化收藏下應之。蓋天之五氣，運化地之五行，地之五行，上呈天之六氣，是以上下相感召，而三陰三陽之氣，天地之所共有，故下文曰，天有陰陽，地亦有陰陽也。夫歲半以上，天氣主之，是春夏者，天之陰陽也，故天以陽生陰長。歲半以下，地氣主之，是秋冬者，地之陰陽也，故地以陽殺陰藏。蓋司天之氣，主上半歲，在泉之氣，主下半歲，故曰歲半以上，天氣主之，歲半以下，地氣主之。然司天之氣，始於地之左，在泉之氣，本乎天之右。天地之氣互相感召，而共主一歲，又非獨天主上半歲，而地主下半歲也。夫風寒暑濕燥火，三陰三陽上奉之，是天有陰陽也。木火土金水火，生長化收藏，下應之，是地有陰陽也。夫天為陽，而天有三陰三陽之氣，是陽中有陰也。地為陰，地有三陰三陽之氣，是陰中有陽也。應天之氣者，丹黅蒼素元之氣也，動而不息。五歲而右遷者，自甲而乙，乙而丙，內而丁，丁而戊，五運之氣已終，而復起五運也。應地之氣者，木火土金水火之氣也。靜而守位，六期而環會者，自子而丑，丑而寅，六歲已週，至午歲而復起少陰也。動靜相召者，天地之氣相感也。上下相臨者，天之五氣，下御地之五行，地之木火土金水火，上臨天之六氣，是以天五地六，天六地五，陰陽交錯而變生。三十年之一紀，六十歲之一週也。夫天之五氣，經于十干之分，運化地之五行，是天五地五也。地之木火七金水火，分主十二支之位，子午少陰君火司天，丑未太陰濕土司天，寅申少陽相火司天，卯酉陽明燥金司天，辰戌太陽寒水司天，巳亥厥陰風木司天，是地六天六也。是以上文云，應天之氣，五歲而右遷，應地之氣，六期而還會，下文云，週天氣者，六期為一備，終地紀者，五歲為一周也。上下周紀者，天干地支，五六相合，凡三十歲為一紀，六十歲為一周也。天以六為節者。以三陰三陽為節度也。地以五為制者，以五行之位為制度也。周天氣者，子屬少陰君火司天，丑屬太陰濕土司天，寅屬少陽相火司天，卯屬陽明燥金司天，辰屬太陽寒水司天，巳屬厥陰風木司天，六期為三陰三陽之一備。終地紀者，甲主土運，乙主金運，丙主水運，丁主木運，戊主火運，五歲五運之一周，是以君火以明而在天，相火以位而在下。蓋言地以一火而成五行，天以二火而成六氣也。十五日為一氣，五運六氣相合而主歲，一歲凡二十四氣，計七百二十氣為一紀。紀，小會也。蓋以五六為三十，六五亦為三十，故以三十歲為一會，自甲子而終于癸亥，凡六十歲為一周，其太過不及之氣，於此皆可見矣。】

帝曰：夫子之言，上終天氣，下畢地紀，可謂悉矣。余願聞而藏之，上以治民，下以治身，使百姓昭著，上下和親，德澤下流，子孫無憂，傳之後世，無有終時，可得聞乎？
鬼臾區曰：至數之機，迫迮以微，其來可見，其往可追，敬之者昌，慢之者亡，無道行私，必得天殃，謹奉天道，請言真要。
帝曰：善言始者，必會於終。善言近者，必知其遠。是則至數極而道不惑，所謂明矣。願夫子推而次之，令有條理，簡而不匱，久而不絕，易用難忘，為之綱紀。至數之要，願盡聞之。
鬼臾區曰：昭乎哉問！明乎哉道！如鼓之應桴，響之應聲也。臣聞之：甲己之歲，土運統之；乙庚之歲，金運統之；丙辛之歲，水運統之；丁壬之歲，木運統之；戊癸之歲，火運統之。
帝曰：其於三陰三陽合之奈何？
鬼臾區曰：子午之歲，上見少陰；丑未之歲，上見太陰；寅申之歲，上見少陽；卯酉之歲，上見陽明；辰戌之歲，上見太陽；巳亥之歲，上見厥陰。少陰所謂標也，厥陰所謂終也。厥陰之上，風氣主之；少陰之上，熱氣主之；太陰之上，濕氣主之；少陽之上，相火主之；陽明之上，燥氣主之；太陽之上，寒氣主之。所謂本也，是謂六元。
帝曰：光乎哉道！明乎哉論！請著之玉版，藏之金匱，署曰天元紀。 【 迮，音窄。】
【`王冰`曰：安不忘危，存不忘亡，大聖之至教也。求民之瘼，恤民之隱，大聖之深仁也。行私謂傳非其人，授於情狎，及責求民利者，然必申誓戒於君主，乃明言天道至真之要旨。數術明著，應用不差，故遠近於言，始終無謬也。太始，謂天地初分之時，陰陽析位之際，天分五氣，地列五行，五行定位，布政於四方，五氣分流，散支於十干。終謂當三甲六甲之終，三陰三陽為標，寒暑燥濕風
火為本，故云所謂本也。天真元氣分為六化，以統坤元生成之用，徵其應相，則六化不同，本其所生，則正是真元之一氣，故曰六元也。】
【`馬蒔`曰：此承上文而明五運所統，三陰三陽所合，合者為標，而主之者為本也。言天地初分之時，黃氣橫于甲己，故甲己應土運，而甲己之歲，土運統之。白氣橫于乙庚，故乙庚應金運，而乙庚之歲，金運統之。黑氣橫於丙辛，故丙辛應水運，而丙辛之歲，水運統之。青氣橫於丁壬，故丁壬應木運，而丁壬之歲，木運統之。赤氣橫於戊癸、故戊癸應火運，而戊癸之歲，火運統之。然子午之歲，上見少陰熱氣；丑未之歲，上見太陰濕氣；寅申之歲，上見少陽相火；卯酉之歲，上見陽明燥氣；辰戌之歲，上見太陽寒氣；巳亥之歲，上見厥陰木氣。則上見少陰太陰少陽陽明太陽厥陰者，不過謂之標耳。標者，猶所謂上首也。自少陰子午而數至厥陰已亥，故曰厥陰為三甲六甲之終也。實由天有風氣，以為厥陰之主；天有熱氣，以為少陰之主；天有濕氣，以為太陰之主；天有相火，以為少陽之主；天有燥氣，以為陽明之主；天有寒氣，以為太陽之主，則有此天之六元以為之本也。何也？天真元氣，分為六化，以統坤元生成之用，徵其應用，止是真元之一氣，故曰六元也。須知天地之數五，而火熱居三，可見天地間熱多于寒，火倍於水，而人之病化可推也。惟運分為五，則上文地五歲一周之數，標分為六，則上文天六期一備之數，皆從茲始也。】
【`張志聰`曰：此以下復申明五運六氣之主歲，周而復始，循環無端，使天下萬世，子孫黎民，知天地陰陽之數，不罹災眚之患，此皆聖人憂民之心，德澤下流之不窮也。至數者，太過不及之定數。機者，先期而動也。言氣機之動甚微，能追思已往之氣，則其來者可知。如敬畏者，則災眚可避，忽慢者，必罹天殃。無道，謂不修養生之道。行私，謂放縱嗜慾也。真要，至真之要道也。夫陰陽之道，自始至終，由近至遠，簡而明，易而難，有條有理，有紀有綱也。然陰陽之道，昭也明也，能明乎斯道，如桴鼓聲響，未有不相應者矣。運，化運也。統者，五運相襲而皆治之也。合者，以五運而合六氣，以天干而合地支也。標，高也。子午為少陰君火，君為尊，故以少陰為始，而標見于上，厥陰為陰之盡，故以厥陰為終。陰極而一陽之子又復矣。風寒暑濕燥火，在天之六氣也。三陰三陽合于地之十二支，而上奉天之六氣，是以天氣為本，而三陰三陽為標。故下文曰，本之下，中之見也。見之下，氣之標也。六元者，謂天有此三陰三陽之六氣，地亦有此三陰三陽之六氣，天地渾元，上下相召，是以六氣司天而六氣在泉也。著之玉版，藏之金匱，垂永久，示貴重也。】


# 五運行
★ 素問·五運行大論篇第六十七
【`馬蒔`曰：內論司天在泉左右及南北政等義，皆五運以為運行，故名篇。】

黃帝坐明堂，始正天綱，臨觀八極，考建五常，請天師而問之曰：論言天地之動靜，神明為之紀，陰陽之升降，寒暑彰其兆。予聞五運之數於夫子，夫子之所言，正五氣之各主歲耳。首甲定運，予因論之。
鬼臾區曰：土主甲己，金主乙庚，水主丙辛，木主丁壬，火主戊癸。子午之上，少陰主之；丑未之上，太陰主之；寅申之上，少陽主之；卯酉之上，陽明主之；辰戌之上，太陽主之；巳亥之上，厥陰主之。不合陰陽，其故何也？
岐伯曰：是明道也。此天地之陰陽也。夫數之可數者，人中之陰陽也，然所合數之可得者也。夫陰陽者，數之可十，推之可百，數之可千，推之可萬。天地陰陽者，不可【可：《素問·天元紀大論》無此字。】以數推以象之謂也。
帝曰：願聞其所始也。
岐伯曰：昭乎哉問也！臣覽《太始天元冊》文，丹天之氣，經於牛女戊分；黅天之氣，經於心尾己分；蒼天之氣，經於危室柳鬼；素天之氣，經於亢氏昴畢；元天之氣，經於張翼婁胃。所謂戊己分者，奎壁角軫，則天地之門戶也。夫候之所始，道之所生，不可不通也。 【 夫，音扶。第一三六數字，並去聲，餘上聲。黅，音今。】
【`王冰`曰：明堂，布政宮也。八極，八方目極之所也。五常，謂五氣行天地之中者也。首甲，謂甲子年也。上古聖人，仰觀天象，以正陰陽。夫陰陽之道，非不昭然，而人昧宗元，迷其本始，則百端疑議，從是而生。黃帝恐至理真宗，便因誣廢，愍念黎庶，故啟問之。天師知道出從真，必非謬述，故對上曰，是明道也，此天地之陰陽也。使智識褊淺，不見源由，雖所指彌遠，其知彌近，得其元始，桴鼓非遙。夫戊土屬乾，己土屬巽，《遁甲經》曰，六戊為天門，六己為地戶是也。】
【`馬蒔`曰：此復論前文五運六氣所化陰陽之義也。五天之象所經星宿為運氣之化，皆干與支同屬者及連位者齊化也。彼土主甲己，及丑未之上，太陰主之者，正由黅天之氣，經於心尾己分之象，而心尾者甲地，己分者中宮，故甲與丑連位，己與未同屬，而齊化濕土也。金主乙庚，及卯酉之上，陽明主之者，正由素天之氣，經於亢氐昴畢之象，而氐亢者乙地，昴畢者庚地，故乙與卯同屬，庚與酉連位，而齊化燥金也。水主丙辛，及辰戌之上，太陽主之者，正由元天之氣，經於張翼婁胃之象，而張翼者丙地，婁胃者辛地，故丙與辰連位，辛與戌同屬，而齊化寒水也。木主丁壬，及巳亥之上，厥陰主之者，正由蒼天之氣，經於危室柳鬼之象，而危室者壬地，柳鬼者丁地，故壬與亥同屬，丁與巳連位，而齊化風木也。火主戊癸，及子午之上，少陰主之，寅申之上，少陽主之者，正由丹天之氣，經於牛女戊分之象，而牛女者癸地，戊分者中宮，故癸與子同屬，戊與午連位，而齊化火熱也。干之甲乙屬木位東，丙丁屬火位南，庚辛屬金位西，壬癸屬水位北，戊己屬土位中宮。支之寅卯配甲乙，巳午配丙丁，申酉配庚辛，亥子配壬癸。辰位東南，未位西南，戌位西北，丑位東北，為四維，屬戊己。故乙卯同屬木，丁巳同屬火，己未同屬土，辛酉同屬金，壬癸亥子同屬水也。甲寅位東之首，癸丑位北方尾，而甲丑連位癸寅連位也。丙位南之首，辰位東之尾，而丙辰連位也。戊己位木火金水中間，在天地為門戶，在四時為長夏，南連午，西連申，而戊己午申連位，故戊己無方位，而經獨表戊分己分也。辛戌皆位酉之尾，而辛戍連位也。獨戊火連申夾未土於中，癸火連寅夾丑土於中者，蓋濕土在中火，游行其間，在天居土前，在地居土後，而土火常相混也，故土旺長夏火熱之內。丹溪發明濕熱相火為病，十居八九，及有濕鬱生熱，熱久生濕之論，良以此也。其五天之象所經星宿分野，獨當五運之干位，不及六氣之支位者，蓋干之與支，即根本之與枝葉，經言干則支在其中矣。故其化皆干與支之同屬者連位。齊化者，是根本與枝葉同化者也。夫五氣之至，各有五色，經於分野，氣太過則先天而至，氣不及則後天而至，嘗以寅卯前候之自然可見，故曰，候之所始，道之所生，不可不通也。】
【`張志聰`曰：天綱，天之度數也。八極，地之八方也。五常，五行政令之常也。神明者，日月斗星也。紀者，以日月紀度，星斗定位也。寒暑者，陰陽之徵兆也。予聞五運之數於夫子者，言五運之氣，以論於[六節臟象]論中矣，予因論之。鬼臾區復以五運六氣相合主歲而論者，即上篇[天元紀]論也。不合陰陽者，五運六氣之陰陽不相合也。伯言臾區所論五運六氣相合而主治者，是明天地陰陽之道也。夫數之可數者，人中之陰陽也。所謂人中之陰陽者，其生五，其氣三，三而成天，三而成地，三而成人，三而三之，合則為九，九分為九野，九野為九臟，以應天六六之節，此人中之陰陽，與天地相合，其所合之數，可得而數者也。若夫天地之陰陽者，數之可十可百，推之可萬可千，難以數推，止可以象推之。象者，即下文之丹黅蒼素元之天象，南面北面之圖象是也。然五行之化運，皆始於五方之天象。丹赤色，火之氣也。牛女在癸度，經於牛女戊分，戊癸合而化火也。黅黃色，土之氣也。心尾在甲度，經於心尾己分，甲己合而化土也。蒼青色，木之氣也。危室在壬度，柳鬼在丁度，丁壬合而化木也。素白色，金之氣也。亢氐在乙度，昴畢在庚度，乙庚合而化金也。元黑色，水之氣也。張翼在丙度，婁胃在辛度，丙辛合而化水也。戊己居中宮，為天地之門戶。】

帝曰：善。論言天地者萬物之上下，左右者陰陽之道路，未知其所謂也。
岐伯曰：所謂上下者，歲上下見陰陽之所在也。左右者，諸上見厥陰，左少陰，右太陽；見少陰，左太陰，右厥陰；見太陰，左少陽，右少陰；見少陽，左陽明，右太陰；見陽明，左太陽，右少陽；見太陽，左厥陰，右陽明。所謂面北而定其位，言其見也。
帝曰：何謂下？
岐伯曰：厥陰在上，則少陽在下，左陽明，右太陰；少陰在上，則陽明在下，左太陽，右少陽；太陰在上，則太陽在下，左厥陰，右陽明；少陽在上，則厥陰在下，左少陰，右太陽；陽明在上，則少陰在下，左太陰，右厥陰；太陽在上，則太陰在下，左少陽，右少陰。所謂面南而命其位，言其見也。上下相遘，寒暑相臨，氣相得則和，不相得則病。
帝曰：氣相得而病者，何也？
岐伯曰：以下臨上，不當位也。
帝曰：動靜何如？
岐伯曰：上者右行，下者左行，左右週天，餘而復會也。
帝曰：予聞鬼臾區曰，應地者靜。今夫子乃言下者左行，不知其所謂也。願聞何以生之乎？
岐伯曰：天地動靜，五行遷復，雖鬼臾區其上候而已，猶不能遍明。夫變化之用，天垂象，地成形，七曜緯虛，五行麗地。地者，所以載生成之形類也。虛者，所以列應天之精氣也。形精之動，猶根本之與枝葉也。仰觀其象，雖遠可知也。
帝曰：地之為下否乎？
岐伯曰：地為人之下，太虛之中者也。
帝曰：馮乎？
岐伯曰：大氣舉之也。燥以乾之，暑以蒸之，風以動之，濕以潤之，寒以堅之，火以溫之。故風寒在下，燥熱在上，濕氣在中，火遊行其間，寒暑六入，故令虛而化生也。故燥勝則地乾，暑勝則地熱，風勝則地動，濕勝則地泥，寒勝則地裂，火勝則地固矣。 【 馮，音憑。】
【`王冰`曰：諸上以面向北而言，上南下北，左西右東也。主歲者位在南，故面北而言其左右；在下者位在北，故面南而言其左右也。上天位，下地位也。面南，左東也，右西也，下上異而左右殊也。木火相臨，金水相臨，水木相臨，火土相臨，土金相臨，為相得也。木土相臨，土水相臨，水火相臨，火金相臨，金木相臨，為不相得也。上臨下為順，下臨上為逆，亦鬱抑而病生，上臨相火，君火之類也。假令土臨火。火臨木，木臨水，水臨金，金臨土，皆為以下臨上，不當位也。以子臨父，不亦逆乎？動靜，言天地之行左右也。天垂六氣，地布五行。天順地而左回，地承天而東轉。木運之後，天氣常餘，餘氣不加於君火，卻退一步，加臨相火之上，是以每五歲已退一位而右遷，故曰左右周天餘而復會，言天地之道，常五歲畢則以餘氣遷加，復與五行座位，再相會合而為歲法也。周天謂天周地位，非周天之六氣也。不能遍明，無求備也。觀五星之東轉，則地體左行之理，昭然可知。根本之與枝葉，言有形之物，未有不依據物而得全者。地之為下否者，言轉不居為下乎？為否乎？地為人之下者，言人之所居，可謂下矣。徵其至理，則是太虛之中一物爾。馮者，言太虛無礙地體，何馮而止住也？大氣，謂造化之氣，任持太虛者也。所以太虛不屈。地久天長者，蓋由造化之氣任持之也。氣化而變，不任持之，則太虛之器亦敗壞矣。夫落葉飛空，不疾而下，為其乘氣，故勢不得速焉。凡有形處地之上者，皆有生化之氣任持之也。然器有大小不同，壞有遲速之異，及至氣不任持，則大小之壞一也。然地體之中凡有六入，一曰燥，二曰暑，三曰風，四曰濕，五曰寒，六曰火。受燥故乾性生焉，受暑故蒸性生焉，受風故動性生焉，受濕故潤性生焉，受寒故堅性生焉，受火故溫性生焉，此謂天之六氣也。乾熱動泥裂固，此六氣之用也。】
【`馬蒔`曰：此言天右旋於外，而寒暑六入以舉其地，地受天六入以為五行，左轉化生人物於天之中也。天地萬物之上下，左右陰陽之道路者，天右旋六節之位也。上下，謂在上者司天之位，在下者在泉之位。左右，謂在上之左右即司天左間右間之位，在下之左右即在泉左間右間之位也。故天之三陰三陽，於其六位右旋，如巳亥歲上見厥陰，而左間少陰，右間太陽，至子午歲厥陰右旋下降，則上見少陰，而左間太陰，右間厥陰，常如此逐歲自上旋降於右也。面北命其位言其見者，謂司天之位在南而面北，命其左右，則西南為左間之位，東南為右間之位，而言其所見之陰陽也。厥陰在上，則少陽在下，而左間陽明，右間太陰，至厥陰右旋下降，而少陰在上，則陽明在下，而左間太陽，右間少陽，常如此隨司天旋轉也。面南命其位言其見者，謂地之位在北而面南，命其左右，則東北為左間之位，西北為右間之位，而言其所見之陰陽也。白天地萬物之上下，至此獨論天右旋之氣也。上下相遘，寒暑相臨，氣相得則和，不相得則病者，言天之右旋遶地方位，而其氣與地方位氣相遘相臨，其遘同類相生之氣則和，不同類相制之氣則病也。或氣雖同類，相得亦病者，惟相火臨於君火，為不當位故也。後[六微旨]大論篇云：君位臣則順，臣位君則逆，逆則病近害速者是也。動靜何如者，帝謂天動能臨於地，地靜不能臨天，而難上下相遘寒暑相臨之語。伯言上者右行，下者左行，則知天常於上，自右降東南而旋廻以臨地，地常於下，自左升東北而循顯明木君相土金水之位，循環臨天而皆動也。故左右臨動，各皆周天，過則復相會也。應地者靜，帝復難下者左行之言也。伯言天地之體動靜雖殊，而其用之變化，在地則五行麗地，而載生成之形類運於內，在天則七曜緯虛，而列應天之精氣運於外，其形類與精氣之相隨運動，猶根本之與枝葉，同乎一氣而不殊，故但仰觀七曜之象，周旋雖遠，可知其動也。自上下相遘至此，通論天右旋地左轉之氣也。地之為下否者，帝謂天象周旋，皆轉於地下，而地居其上，今曰下者左行，則地之左行為下，得非否乎？伯言地為人之下，太虛之中者，則上下之義始明矣。蓋以其所屬言之，則司天在泉之氣，屬天者為上，五行之屬地者為下。以其所在言之，則司天者為上，在泉者為下，而地之五行居中，伯以所屬言之，故曰，下者左行。帝以所在言之，故難地之左行非下也。馮者，附也。地居太虛之中，何所憑附而不墜也。大氣舉之，謂風寒暑濕燥火六節，大氣旋轉於外，任持其地，而乾蒸動潤堅溫以入其體也。故其入也，風寒在下，而風居東，寒居北；燥熱在上，而燥居西，熱居南；濕氣居中央，火於未入之前在濕上，已入之後在濕下，而遊行上下之間也。自地之為下至此，原地氣一皆本於天也。】
【`張志聰`曰：此論六氣之上下左右也。司天在上，在泉在下，萬物化生於其間，故天地為萬物之上下。左右者，間氣也，間氣者紀步，故為陰陽之道路。如子午歲少陰在上，則陽明在下之類，此三陰三陽上下所在也。如見厥陰在上，則少陰在左，太陽在右之類，此三陰三陽在上之左右也。如巳亥歲厥陰在上，則少陽在下，陽明在少陽之左，太陰在少陽之右之類，此三陰三陽在下之左右也。相臨者，加臨之六氣也。此言司天在泉之氣，則上下相遇，左右間氣之氣，則四時加臨，如太陽寒水之氣，加臨於上半歲，則少陰少陽暑熱之氣，加臨於下半歲。如暑熱之氣加臨於上半歲，則寒水之氣，加臨於下半歲。蓋上下主歲，上下左右六氣紀時，如與時相得則和，與時相逆則病矣。氣相得者，如少陰君火之氣，與少陽相火之氣相合，君臣相得也。君位在上，臣位在下，如君火加臨於相火之上為順，相火加臨於君火之上，是為下臨上，不當其位也。舉此君臣之上下加臨而言，則六氣之順逆可類推矣。夫司天在泉之氣，六期而環會也。動靜者，天地之道也。在上者司天，在下者紀地，如子年少陰在上，則陽明在下矣。週天之三百六十五日，則在上者右行於太陰，在下者左行于太陽也。上下左右，周司天之六歲，尚餘午未申酉戌亥之六歲，又環轉而復會也。上之所謂面南面北者，蓋以左皆在東，右皆在西，此以圖象無分南北，平以觀之，是在下者左行，則在上者右行矣。總以六氣之圖，推看靜者地之體也。生謂動之所生，天地動靜，謂司天在泉之氣，遶地而環轉也，五行遷復，謂五運相襲，週而復始也。其上謂鬼臾區之上至於十世，止能占候其天之動象，地之靜形，猶不能遍明天地陰陽之運行也。復言在上之天氣右旋，在下之地氣左轉也。變化之用者，謂天地陰陽之運動也。在天則無形而垂象，在地則有蹟而成形。緯虛謂七曜，亦經緯於太虛之間，遶地而環轉也。五行麗地者，五方五氣之所生，而成形以章著於地也。地者，所以載生成之物類。精者，天乙所生之精水，應天之精氣者，在天為氣，在下為水也。形謂地之體，靜而不動。形精之動者，謂地下在泉之氣旋轉，猶根本不動而枝葉動搖，然根氣又與枝葉之相通也。仰觀其天象。見日月五星之遶地右旋，道雖深遠，可得而知矣。地之為下者，謂天居上而地居下也。太虛者，虛元之氣也，言地居太虛之中，大氣舉之，無所馮依者也。風寒暑濕燥火，在天無形之氣也。乾蒸動潤堅溫，在地有形之徵也。天包乎地，是以在天之上，在泉之下，在地之中，八極之外，六合之內，無所不至，蓋言太虛之氣，不惟包乎地之外，而通貫乎地之中也。寒水在下，而風從地水中生，故風寒在下。燥乃乾金之氣，熱乃太陽之火，故燥熱在上。土位中央，故濕氣在中。火乃太極中之元陽，即天之陽氣，故遊行於上下之間。《易》曰：日月運行，一寒一暑，寒暑往來，而六者之氣，皆入於地中，故令有形之地，受無形之虛氣，而生化萬物也。此下復結上文六入之義。】

帝曰：天地之氣，何以候之？
岐伯曰：天地之氣，勝復之作，不形於診也。脈法曰：天地之變，無以脈診，此之謂也。
帝曰：間氣何如？
岐伯曰：隨氣所在，期於左右。
帝曰：期之奈何？
岐伯曰：從其氣則和，逢其氣則病。不當其位者病，迭移其位者病，失守其位者危，尺寸反者死，陰陽交者死。先立其年，以知其氣，左右應見，然後乃可以言死生之逆順。
【`王冰`曰：不形於診，言平氣及勝復，皆以形證觀察，不以診知也。無以脈診，言天地以氣不以位，故不當以脈知之。隨氣所在，期於左右者，於左右尺寸四部分位承之，以知應與不應過與不過也。違，謂當沉不沉，當浮不浮，當濇不濇，當鉤不鉤，當弦不弦，當大不大之類。不當其位，謂見於他位也。迭移其位，謂左見右脈，右見左脈，氣差錯故爾。失守其位，謂已見於他鄉本宮見賊殺之氣，故病危。尺寸反，子午卯酉四歲有之。反謂歲當陰在寸而脈反見於尺，歲當陽在尺而脈反見於寸，尺寸俱乃謂反。若尺獨然，或寸獨然，是不應氣，非反也。陰陽交者，寅申巳亥丑未辰戌八年有之。交謂歲當陰在右脈反見左，歲當陽在左脈反見右，左右交見是謂交。若左獨然，或右獨然，是不應氣，非交也。】
【`馬蒔`曰：此言天地之氣，及勝復之作，統貫六位，難以診候。惟間氣偏治一位，故可隨其所在，期之於尺寸左右也。候，診候也，蓋五運以甲己土運為尊，六氣以少陰君火為尊，故以甲己土運為南政，乃南面而行令，其餘四運為北政，以臣事之，則面北而受令者也。又以少陰為君主，凡脈之司天在泉，而尺寸不應者，皆以少陰而論之，其脈主於沉也。是以期之之法，陽之所在，其脈應謂不沉也；陰之所在，其脈不應謂沉也。北政之歲，人氣面北而寸北尺南，地左間之氣在右寸，右間之氣在左寸，天左間之氣在左尺，右間之氣在右尺，所以少陰在泉，則左間太陰，右間厥陰，而兩寸之脈俱不應，厥陰在泉，則左間少陰，右間太陽，而少陰在左，其右寸之脈不應。太陰在泉，則左間少陽，右間少陰，而少陰在右，其左寸之脈不應。故[至真要]大論曰：北政之歲，三陰在下，則寸不應者此也。少陰司天，則左間太陰，右間厥陰，而兩尺之脈俱不應。厥陰司天，則左間少陰，右間太陽，而少陰在左，其左尺之脈不應。太陰司天，則左間少陽，右間少陰，而少陰在右，其右尺之脈不應也。故[至真要]大論曰：北政之歲，三陰在上，則尺不應者此也。南政之歲，人氣面南而寸南尺北，天左間之氣在右寸，右間之氣在左寸，地左間之氣在左尺，右間之氣在右尺，所以少陰司天，則左間太陰，右間厥陰，而兩寸之脈俱不應。厥陰司天，則左間少陰，右間太陽，而少陰在左，其右寸之脈不應。太陰司天，則左間少陽，右間少陰，而少陰在右，其左寸之脈不應。故[至真要]大論曰：南政之歲，三陰在天，則寸不應者此也。少陰在泉，則左間太陰，右間厥陰，而兩尺之脈俱不應。厥陰在泉，則左間少陰，右間太陽，而少陰在左，其左尺之脈不應。太陰在泉，則左間少陽，右間少陰，而少陰在右，其右尺之脈不應也。故[至真要]大論曰：南政之歲，三陰在泉，則尺不應者此也。從其氣則和者，陰陽各當尺寸本位也。違其氣則病者，即下文陰陽或不當其位，或迭移其位，或失守其位，或尺寸反，或陰陽交也。所謂不當其位者，乃陰陽之見，不當尺寸本位也。所謂迭移其位者，乃陰陽皆迭移轉一位也。仍如南政少陰司天，陰皆在寸，陽皆在尺。迭相左轉者，則陰皆移左而左不應，陽皆移右而右應。迭皆右轉者，則陰皆移右而右不應，陽皆移左而左應之類也。所謂失守其位者，謂本位他位，皆失守不見也。如陰失守則尺寸皆無陰，陽失守則尺寸皆無陽，非如迭移而相反相交見於他位也。所謂尺寸反者，假如北政少陰司天，陽在寸，陰在尺，而陽反見尺，陰反見寸之類也。所謂陰陽交者，假如北政太陰司天，陽在左，陰在右，而陽反見右，陰反見左之類也。如本篇云，不當其位者病，迭移其位者病，止南政少陰司天在泉，北政少陰司天在泉。本篇云，失守其位者危，論南北二政內行之法，甲己為南政，歲四運為北政，南政司天在泉，皆行土運，其餘北政皆以在泉行運。如北政，巳亥厥陰司天，則行在泉，少陽火運；又如寅申少陽司天，則行在泉，厥陰木運。餘仿此。惟有北政辰戌年太陽司天，當行在泉，太陰土運，緣北政以臣不敢行君之令，故行金運，是土之子，以足木火金水四運焉。】

[南政司天脈歌]　 【 北政在泉同。】
南政司天北在泉，厥陰右寸不虛言。太陰左寸休能應，少陰兩寸盡沉潛。

[北政司天脈歌]　 【 南政在泉同。】
北政司天南在泉，厥陰左尺卻空閒。太陰右尺不相應，少陰兩尺盡皆殘。

[南北二政司天在泉脈宜應否歌訣]
子午南少北卯酉，兩手沉寸口。
【 如子午年南政少陰司天，卯酉年北政少陰在泉，南政甲子、甲午，北政乙卯、乙酉、丁卯、丁酉、辛卯、辛酉、癸卯、癸酉，是少陰司天在泉，主兩手寸口脈俱不應。】

子午北少南卯酉，兩手尺欠有。
【 如子午年北政少陰司天。卯酉年南政少陰在泉，北政丙子、丙午、戊子、戊午、庚子、庚午、壬子、壬午，南政己卯己酉，亦少陰司天在泉，兩手尺俱不應。】

丑未南太北辰戌，左手寸不出。
【 如丑未年南政太陰司天，辰戌年北政太陰在泉，南政己丑、己未，北政丙辰、丙戌、戊辰、戊戌、庚辰、庚戌、壬辰、壬戌，太陰司天在泉，左手寸不應。】

丑未北太南辰戌，右尺脈無力。
【 如丑未年北政太陰司天，辰戌年南政太陰在泉，北政乙丑、乙未、丁丑、丁未，辛丑、辛未、癸丑、癸末、南政甲辰、甲戌，亦太陰司天在泉，右手尺不應。】

巳亥南厥北寅申，右寸脈潛形。
【 如巳亥年南政厥陰司天，寅申年北政厥陰在泉，南政己巳、己亥，北政丙寅、丙申、戊寅、戊申、庚寅、庚申、壬寅、壬申，厥陰司天在泉，右手寸不應。】

巳亥北厥南寅申，左尺定無根。
【 如巳亥年北政厥陰司天，寅申年南政厥陰在泉，北政乙巳、乙亥、辛巳、辛亥、癸巳、癸亥、丁巳、丁亥，南政甲寅、申，亦厥陰司天在泉，左手尺不應。】
【 本篇云尺寸反者死，止以南北二政少陰司天在泉論，蓋少陰司天，則司天之左右皆陰，在泉則在泉之左右皆陰，陰脈主沉，以君為主，故南政少陰司天在泉，北政少陰司天在泉。訣云：子午南少北卯酉，兩手沉寸口。子午北少南卯酉，兩手尺欠有。今寸該沉而不沉則反應，尺該應而不應則反沉，是謂尺寸反者死也。又云陰陽交者死，此除少陰司天在泉，止以厥陰太陰司天在泉論，則厥陰司天，左少陰而右太陽，在泉亦左少陰而右太陽，太陰司天則左少陽而右少陰，在泉則左太陽而右少陰，若其脈陽見陰，而陰見陽，是謂陰陽交者死也。】
【`張志聰`曰：天地之氣者，五運六氣也。勝復之作者，淫勝鬱復也。言氣運之變而為民病者，非診候之可知也。蓋每歲有司天之六氣，在主歲之五運，有間氣之加臨，有四時之主氣，人在天地氣交之中，一氣不和，即為民病，是天地四時之氣而為民病者，不能以脈診而別某氣之不和也。按[平脈]篇曰：伏氣之病，以意候之。今月之內，欲有伏氣，假令舊有伏氣，當須脈之。蓋天地之氣淫勝，則所不勝之氣鬱伏矣，民感之而為病者，亦鬱伏於內而不形於診也。故欲知伏氣之病，當以意候之，候今月之內，有何氣之不和，則知民有伏氣之病矣。鬱伏之氣復發，而民病始作，然後發見於脈，故曰假令舊有伏氣，當須脈之。此與暴感風寒暑濕之邪，而卒病傷寒中風，即見於脈診者之不同。故曰，天地之氣，無以脈診，此之謂也。間氣者，加臨之六氣也。以上之左右，下之左右，兼於其間，共為六氣，故曰間氣。每一氣加臨於四時之中，各主六十日，故曰間氣者紀步，步者以六十日零八十七刻半為一步也。[六微旨]論曰：天樞之上，天氣主之。天樞之下，地氣主之。又曰，加者，地氣也；中者，天氣也。蓋以在下之氣左轉，在上之氣右旋，各主六十日
以終一歲，故曰隨氣所在，期於左右，謂隨在上在下之氣之所在，而期於左右之旋轉也。如子年少陰在上，則陽明在下；少陰在上，則厥陰在左太陰在右，陽明在下；則太陽在左，少陽在右。蓋以地之左轉而主初氣，故以太陽主正月朔日之寅初一刻為始，次厥陰，次少陰，以司天之氣，終三氣而主歲半以上，次太陰，次少陽，次陽明，以在泉之氣，終六氣而主歲半以下，各加臨六十日，以終一歲也。六氣環轉相同，蓋司天之氣，始於地而終於天，在泉之氣，始於天而終於地，此地天升降之妙用也。間氣者，加臨之客氣也。而一歲之中，又有主時之六氣，如主從其客則和，主違其客則病矣。如子午歲初之氣，係太陽寒水加臨，主氣係厥陰風木，如寒勝其風為從，風勝其寒則逆。故下經曰，主勝逆，客勝從，六氣皆然。不當其位者，即上文之所謂以下臨上也。迭移其位者，如初之氣，太陽寒水加臨而反熱；三之氣，少陰君火加臨而反寒。本位之氣，互相更迭，氣之反也，故為民病六氣皆然。失守其位，謂失守其所主之本位也。如丑未歲太陰司天，則初之客氣主氣，並主厥陰風木，而清肅之氣，乘所不勝而侮之，是金氣失守其位矣。至五之氣，陽明燥金主歲，而本位反虛。風木之子氣復讎，火熱爍金則為病甚危，所言侮反受邪，此之謂也。南政北政之歲有寸不應、尺不應之分。如應不應者而反應之，是為尺寸相反。又有左右尺寸之不應者，蓋左為陽，右為陰，寸為陽，尺為陰，如陰陽交相應者死。夫六氣之加臨，先立其主氣之年，以知其司天在泉之氣，則間氣之應見於左右，或從或違，然後乃可以言死生之逆順也。】

帝曰：寒暑燥濕風火，在人合之奈何？其於萬物，何以生化？
岐伯曰：東方生風，風生木，木生酸，酸生肝，肝生筋，筋生心。其在天為元，在人為道，在地為化，化生五味。道生智，元生神，化生氣。神在天為風，在地為木，在體為筋，在氣為柔，在臟為肝。其性為暄，其德為和，其用為動，其色為蒼，其化為榮，其蟲毛，其政為散，其令宣發，其變摧拉，其眚為隕，其味為酸，其志為怒。怒傷肝，悲勝怒；風傷肝，燥勝風；酸傷筋，辛勝酸。南方生熱，熱生火，火生苦，苦生心，心生血，血生脾。其在天為熱，在地為火，在體為脈，在氣為息，在臟為心。其性為暑，其德為顯，其用為躁，其色為赤，其化為茂，其蟲羽，其政為明，其令鬱蒸，其變炎爍，其眚燔焫，其味為苦，其志為喜。喜傷心，恐勝喜；熱傷氣，寒勝熱；苦傷氣，鹹勝苦。中央生濕，濕生土，土生甘，甘生脾，脾生肉，肉生肺。其在天為濕，在地為土，在體為肉，在氣為充，在臟為脾。其性靜兼，其德為濡，其用為化，其色為黃，其化為盈，其蟲倮，其政為謐，其令雲雨，其變動注，其眚淫潰，其味為甘，其志為思。思傷脾，怒勝思；濕傷肉，風勝濕；甘傷脾，酸勝甘。西方生燥，燥生金，金生辛，辛生肺，肺生皮毛，皮毛生腎。其在天為燥，在地為金，在體為皮毛，在氣為成，在臟為肺。其性為凉，其德為清，其用為固，其色為白，其化為斂，其蟲介，其政為勁，其令霧露，其變肅殺，其眚蒼落，其味為辛，其志為憂。憂傷肺，喜勝憂；熱傷皮毛，寒勝熱，辛傷皮毛，苦勝辛。北方生寒，寒生水，水生鹹，鹹生腎，腎生骨髓，髓生肝。其在天為寒，在地為水，在體為骨，在氣為堅，在臟為腎。其性為凜，其德為寒，其用為藏，其色為黑，其化為肅，其蟲鱗，其政為靜，其令霰雪，其變凝冽，其眚冰雹，其味為鹹，其志為恐。恐傷腎，思勝恐；寒傷血，燥勝寒；鹹傷血，甘勝鹹。五氣更立，各有所先，非其位則邪，當其位則正。
帝曰：病之生變何如？
岐伯曰：氣相得則微，不相得則甚。
帝曰：主歲何如？
岐伯曰：氣有餘則制己所勝而侮所不勝，其不及則己所不勝侮而乘之，己所勝輕而侮之，侮反受邪。侮而受邪，寡於畏也。
帝曰：善。
【`王冰`曰：合謂中外相應，生謂承化而生，化謂成立眾象也。東方生風者，東者日之初，風者教之始，天之使也，所以發號施令，故生自東方也。陽升風鼓，草木敷榮，故曰風生木，此和氣之生化也。若風氣施化，則飄揚鼓坼，其為變極，則木拔草除。運乘丁卯、了丑、丁亥、丁酉、丁未、丁巳之歲，則風化不足，若乘壬申、壬午、壬辰、壬寅、壬子、壬戌之歲，則風化有餘於萬物也。木生酸，謂凡物之味酸者，皆始自木氣之生化。酸生肝，謂酸味入胃，生養於肝臟也。肝生筋者，入肝則自肝臟布化生成於筋膜也。酸氣榮養筋膜畢已，自筋流化，乃入於心，故曰筋生心。丑之終，東方白，寅之初，天色反黑，太虛皆闇，在天為元，象可見也。道者，正理之道，生養之政化也。化，生化也，有生化而後有萬物，萬物無非化氣以生成。化生五味者，以金玉土石草木菜果根莖枝葉花穀實核無識之類，皆地化生也。智，正知慮遠也。知正則不疑於事，慮遠則不涉於危，以道處之，理符於智也。神用無方，深微莫測，蹟見形隱，物鮮能期，由是則元冥之中，神明棲據，隱而不見，故曰元生神。飛走蚑行鱗介毛倮羽五類變化，內屬神機，雖為五味所該，然其生稟則異，故曰化生氣也。此上七句，通言六氣五行生化之大法，非獨東方有之也。神在天為風者，鳴紊啟坼，風之化也。振拉摧拔，風之用也。歲屬厥陰在上，則風化於天，厥陰在下則風行於地。在地為木者，長短曲直木之體也。乾舉機發，木之用也。在體為筋者，維結束絡，筋之體也。繻縱卷舒，筋之用也。木化宣發，風化所行，則物體柔耎故為柔。在臟為肝者，肝有二布葉，一小葉如木，甲坼之象也，各有支絡脈遊中，以宣發陽和之氣，魂之宮也，為將軍之官，謀慮出焉。乘丁歲則肝臟及經絡見，受邪而為病也。膽腑同。暄，溫也，肝木之性也。為和者。以敷布和氣於萬物，木之德也。風搖而動，無風則萬類皆靜，故為動。蒼，薄青色，有形之類，乘木之化，則皆見薄青之色，今東方之地，草木之上，色皆蒼，遇丁歲則蒼物兼白及黃色不純也。榮，美色也。四時之中，物見華榮，顏色鮮麗者，皆木化之所生也。其蟲毛者，萬物發生，如毛在皮也。其政為散者，發散生氣於歲物也。其令宣發者，陽和之氣舒而散也。其變則摧拔已成者也。大風暴起，草泯木墜，故其眚為隕。夫物之化之變而有酸味者，皆木氣之所成敗也。今東方之野，生味多酸，則為酸可見。其志為怒，而怒傷肝者，凡物之用極，皆能自傷，怒發於肝，故反傷肝臟也。悲發而怒止，勝之信也。風傷肝者，亦猶風之折木也。風生於木而反折之，用極而衰也。燥勝風者，風自木生，燥為金化，風餘則制之以燥，肝盛則治之以涼，涼清所行，金之氣也。酸傷筋者，酸瀉肝氣，瀉甚則傷其肝氣也。氣血肉骨同辛金味，故勝木之酸，酸餘故勝之以辛也。南方生熱，蓋熱乃陽盛所生，相火君火之政也。熱盛之氣，火運盛明，故曰熱生火。火者盛陽之生化，熱氣施化則炎暑鬱燠，其為變極則燔灼銷鎔，運乘癸酉、癸未、癸巳、癸卯、癸丑、癸亥歲，則熱化不足，若乘戊辰、戊寅、戊子、戊戌、戊申、戊午歲，則熱化有餘，蓋火有君火相火，故又云火也。火生苦，謂凡物之味苦者，皆始自火之生化也。甘物遇火體焦則苦，苦從火化，其可徵也，苦生心，謂苦物入胃，化入於心，故諸癸歲則苦化少，諸戊歲則苦化多。心生血者，苦味自心化已，則布化生血脈也。苦味營血已，自血流化，生養夫脾，故曰血生脾。在天為熱者，亦神化氣也。暄暑鬱蒸，熱之化也。炎赫沸騰，熱之用也。歲屬少陰，少陽在上，則熱化於天，在下則熱行於地也。在地為火者，光顯焫明，火之體也。燔燎焦然，火之用也。在體為脈者，流行血氣，脈之體也。壅泄虛實，脈之用也。絡脈同在臟為心者，心形如未敷蓮花，中有九空，以導引天真之氣，神之宇也。心為君主之官，神明出焉。乘癸歲則心與經絡受邪而為病，小腸腑亦然。暑，熱也，心之性也，為顯者，明顯見象，定而可取，火之德也。為躁者，火性躁動，不專定也。為赤者，凡生化之物，乘火化者悉表備赭丹之色，今南方之地，草木之上，皆兼赤色，乘癸歲則赤色之物，兼黑及白也。其蟲羽者，參差長短，象火之形也。為明者，明曜彰見，無所蔽匿，火之政也。其令鬱蒸者，言盛熱之氣如蒸也。熱甚炎赫，爍石流金，火之極變也。燔焫山川，旋及屋宇，火之災也。凡物之化之變，而有苦味者，皆火氣之所合散也。今南方之野，生物多苦，則為苦可見也。喜馬心，志傷心，言其過也。喜發於心而反傷心，亦猶風之折木也，過則氣竭故見傷。恐為水氣，恐至則喜樂皆泯故勝喜。天熱則氣伏不見，人熱則氣促喘急，熱之傷氣，理亦可徵，此皆謂大熱也。小熱之氣，猶生之氣也。寒盛則熱退，陰盛則陽衰，制熱以寒，是求勝也，故寒勝熱。苦之傷氣，以其燥也，若加以熱，則傷尤甚，飲酒之人，氣促多則喘急，此其信也。苦寒之物，偏服歲久，益火滋甚，亦傷氣也。酒得鹽而解，物理昭然。火苦之盛，制以水鹹，故鹹勝苦。中央生濕者，中央土也，高山土濕，泉出地中，水源山隈，雲生巖谷，則其象也。夫性內蘊動而為用，則雨降，雲騰生濕，不信然乎？濕生土者，濕氣內蘊，土體乃全。濕則土生，乾則土死。死則庶類凋喪，生則萬物滋榮，此濕氣之化爾。濕氣施化，則土宅而雲騰雨降，其為變極則驟注土崩。運乘己巳、己卯、己丑、己亥、己酉、己未之歲，則濕化不足，乘甲子、甲戌、甲申、甲午、甲辰、甲寅之歲，則濕化有餘也。土生甘，謂凡物之味甘者，皆始自土之生化也。甘物入胃，先入於脾，故諸己歲則甘少化，諸甲歲則甘多化，故曰甘生脾。甘味入脾，自脾臟布化，生長脂肉，故曰脾生肉。甘氣營肉已，自肉流化，乃生養肺臟，故曰肉生肺也。在天為濕者，言神化也。柔潤重澤，濕之化也。埃鬱雲雨，濕之用也。歲屬太陰在上，則濕化於天，太陰在下，則濕化於地也。在地為土者，敦靜安鎮，聚散復形，羣品以生，土之體也。含垢匿穢，靜而下民，為變化母，土之德也。在體為肉者，復裹筋骨，氣發其間，肉之用也。疏密不時，中外否閉，肉之動也。土氣施化，則萬象盈，故氣為充。在臟為脾者，脾形象馬蹄，內包胃脘，象土形也。經絡之氣，交締於中，以營運真靈之氣，意之舍也，為倉廩之官，化物出焉。乘己歲則脾及經絡，受邪而為病也。胃腑亦然。兼，謂兼寒熱暄涼之氣也。津溫潤澤，土之德也，故曰為濡化，謂兼諸四化，并己為五化，所謂風化、熱化、燥化、寒化、周萬物而為生長化成收藏也。為黃者，物乘土化，則表見黅黃之色，今中央之地，草木之上，皆兼黃色，乘己歲則黃色之物，兼蒼及黑也。為盈者土化所及，則萬物盈滿。倮者倮露，皮革無毛介也。其政為謐者，土性安靜也。雲雨濕氣布化之所成，其變動注者，地之動則土失性，風搖不安也。注淫，皆久雨也。其眚則為久雨，崩潰垣岸，復為土矣。凡物之化之變而有甘味者，皆土化之所終始也。今中原之地，物味多甘，淡則為甘可見。思以成務，過思則勞於智而傷脾。怒為肝志，怒則不思，忿而忘禍，則勝可知矣。思甚不解，以怒制之，調性之道也。濕傷肉者，濕甚為水，水盈則腫，水下去已，形肉已消，傷肉之驗近可知矣。風乃木氣，故勝土濕。甘傷脾者，亦過節也。酸勝甘者，甘餘則制之以酸，所以救脾氣也。西方生燥者，陽氣已降，陰氣復升，氣爽風勁，故生燥也。燥生金者，氣勁風切，金鳴聲遠，此則燥化，能令萬物堅定也。燥之施化於物如是，其黑變極，則天地悽慘，肅殺氣行，人悉畏之，草木凋落。運乘乙丑、乙卯、乙巳、乙未、乙酉、乙亥之歲，則燥化不足，乘庚子、庚寅、庚辰、庚午、庚申、庚戌之歲，則燥化有餘，歲氣不同，生化異也。凡物之辛味者，皆始自金化之所成，故曰金生辛。辛生肺者，辛物入胃，先入於肺，故諸乙歲則辛少化，諸庚歲則辛多化也。肺生皮毛者，辛味入肺，自肺臟布化，生養皮毛也。皮毛生腎者，辛氣自入皮毛，乃流化生氣，入腎臟也。在天為燥，言神化也。霧露清勁，燥之化也。肅殺凋零，燥之用也。歲屬陽明在上，則燥化於天，陽明在下，則燥行於地也。從革堅剛，金之體也。鋒刃銛利，金之用也，故曰為金。在體為皮毛者，柔韌包裹，皮毛之體，滲泄津液，皮毛之用。物乘金化則堅成，故曰為成。在臟為肺者，肺之形似人肩，二布葉，數小葉中有二十四空，行列以分布諸臟清潤之氣，主藏魄也，為相傅之官，治節出焉，乘乙歲則肺與經絡受邪而為病。大腸腑亦然。金以清涼為德化，故曰性涼德清也。為固者，金用堅定也。為白者，物乘金化，則表彰縞素之色。今西方之野，草木之上，色皆根白，乘乙歲則白色之物，兼赤及蒼也。為斂者，金化流行，則物體堅斂也。凡蟲之外被介甲者，金堅之象也。勁者，前銳也。霧露者，涼氣化生也。其變肅殺者，天地慘悽，人所不喜，則其氣也，其眚則青乾而凋落。夫物之化之變而有辛味者，皆金氣之所離合也。今西方之野，草木多辛，則為辛可見。愁憂則氣閉塞而不行，肺藏氣，故憂傷肺。喜為心志，故勝憂。火氣薄爍則物焦乾，故熱氣盛則皮毛傷。以陰消陽，故寒勝熱。辛傷皮毛，亦過節也，辛熱又甚焉。苦火味，故勝金之辛。北方生寒者，陽氣伏，陰氣升，政布而大行，故寒生也。寒生水者，寒資陰化，水所由生，此寒氣之生化爾。寒氣施化則水冰雪雹，其為變極，則水涸冰堅。運乘丙寅、丙子、丙戌、丙申、丙午、丙辰之歲，則寒氣大行，乘辛未、辛巳、辛卯、辛丑、辛亥、辛酉之歲，則寒化少。水生鹹，謂凡物之鹹味者，皆始水化之所成結也。滄海味鹹，鹽從水化，則鹹因水產焫然。鹹生腎者，鹹物入胃，先歸於腎，故諸丙歲鹹物多化，諸辛歲鹹物少化也。腎生骨髓者，以鹹味入腎，自腎臟布化，生養骨髓也。髓生肝者，成氣自生骨髓，乃流化生氣，入肝臟也。在天為寒，言神化也。凝慘冰雪，寒之化也。凜冽霜雹，寒之用也。歲屬太陽在上，則寒化於天，太陽在下，則寒行於地。為水者，以陰氣布化，流於地中，則為水泉。澄澈流衍，水之體也。漂蕩沒溺，水之用也。為骨者，以強幹堅勁，骨之體也。包裹髓腦，骨之用也。為堅者，以柔耎之物，遇寒則堅，寒之化也。在臟為腎者，腎臟有二形，如紅豆相並，而曲附於膂，筋外有脂裹，裏白表黑，主藏精也，為作強之官，伎巧出焉。乘辛歲則腎臟及經絡，受邪而為病也。膀胱腑同。凜寒腎之性，水以寒為德化也。為黑者，物稟水成，則表被黑色，今北方之野，草木之上，色皆兼黑，乘辛歲則黑色之物，兼黃及赤也。鱗，謂魚蛇之族類。其政為靜者，以水性澄澈而清靜也。變則寒甚故凜冽。其眚冰雹者，以非時而有及暴過也。凡物之化之變而有鹹味者，皆水化之所凝散也。今北方川澤，地多鹹鹵，則為鹹可見。恐為腎志，恐甚動中則傷腎，亦太過也。寒傷血者，腎勝心也。寒甚血凝，故傷血。燥勝寒者，寒化則水積，燥用則物堅，燥與寒兼，故相勝也。天地之化，物理之常也。鹹傷血者，味過於鹹，則咽乾引飲，傷血之義可知。渴飲甘泉，咽乾自已。甘為土味，故勝水鹹。各有所先者，當其歲時氣乃先，然必先立運氣，始知非位與當位也。木居火位，火居土位，土居金位，金居水位，水居木位，如是者為相得。又木居水位，水居金位，金居土位，土居火位，火居木位，如是者雖為相得，終以子僭居父母之位，下凌上尤為小逆。木居金土位，火居金水位，土居水木位，金居火木位，水居火土位，如是者為不相得，故病甚也。皆先立運氣及司天之氣，則氣之所在，相得與不相得可知矣。木餘則制土，輕忽於金，以金氣不爭，故木恃其餘而欺侮也。又木少金勝，土反侮木，以木不及，故土妄凌之也。四氣率同，侮反受邪，言或以己強盛，或遇彼衰微，不度卑弱，妄行凌忽，雖侮而求勝，故終必受邪。受邪，謂受己所不勝之邪也。然外強中乾，邪勝真弱，寡於敬畏，由是納邪，故曰寡於畏也。】
【`馬蒔`曰：此言天外旋轉大氣，六入地中，生化人物。其在人臟腑形體則合，其在萬物，則有以生化之也。東方生風者，天六入之風，居東方地體中，為生生之始也。自風而生木酸，肝筋心矣。凡東方性用德化政令之類，皆本乎風，而內合人之肝氣者也。故肝居左，象風之生於東。筋為屈伸，象風之動也。南方生熱者，天六入之熱，居南方地體中，為生長之始也。自熱而生火苦心血脾矣。凡南方性用德化政令之類，皆本乎熱，而內合人之心氣者也。故心居前，象熱之生於南，血為人之神，象火之明曜也。中央生土者，天六入之濕，居中央地體中，為生化之始也。自濕而生土甘脾肉肺矣。凡中央性用德化政令之類，皆本乎濕，而內合人之脾氣者也。故脾居腹，象濕之生於中央，肉充一身，象土之充實大地也。西方生燥者，天六入之燥，居西方地體中，為生收之始也。自燥而生金辛肺皮毛腎矣。凡西方性用德化政令之類，皆本乎燥，而內合人之肺氣者也。故肺居右，象燥之生於西，皮毛乾於身，表象氣之燥也。北方生寒者，天六入之寒，居北方地體中，為生藏之始也。自寒而生水鹹腎骨肝矣。凡北方性用德化政令之類，皆本乎寒，而內合人之腎氣者也。故腎居後，象寒之生於北，骨為百骸，象寒之堅也。五氣更立，各有所先其所先，非其位則邪，當其位則正者，謂前五方之氣，各治一部之令者也。五氣更立治令，皆各有所先其所先者，風之立非春令，熱之立非夏令，濕之立非長夏令，燥之立非秋令，寒之立非冬令，是皆非其位之立為勝復之邪也。風當春令立，熱當夏令立，濕當長夏令立，燥當秋令立，寒當冬令立，是皆當其位之立為本氣之正也。蓋必先立其運，然後知非位與當位也。氣相得則微，不相得則甚者，言非位所立之邪，生變之病，其邪與治令之氣，相得則病微，不相得則病甚也。主歲者，亦謂前五方之氣，各治一歲之政者也。歲氣有餘則制所勝，而侮所不勝，如歲木治政之氣有餘，則制土氣而濕化減少，侮金氣而風化大行也。其不及則己所不勝侮而乘之，己所勝輕而侮之，如歲木治政之氣不及，則金氣時侮而乘之，燥化乃行，土氣輕而侮之，濕氣反布也。侮反受邪，侮而受邪，寡於畏者，金侮木不及，從而乘之，則木之子火，報復其勝而侮金反受邪也。侮金受邪，則其不及之木，寡於畏而氣復疏伸也。自上節天地之氣，何以候之，至此原人氣一皆本於天地。】
【`張志聰`曰：寒暑燥濕風火，乃天地之氣，而合於人民萬物者也。五方生天之五氣，五氣生地之五行，五行生五味而生五臟，五臟生外合之五體，蓋人乘天地五方之氣味而生成者也。至於陰陽不測之變化，運行於天地人之間，為元為道為化，為有形之五行五體五臟，皆神用無方之妙用也。柔者，風木之氣也。性者，五行之性也。德化者，氣之祥也。政令者，氣之章也。變眚者，氣之易也。用者，體之動也。毛蟲木森森之氣也。夫天有五行，御五位以生寒暑燥濕風；人有五臟，化五氣以生喜怒憂思恐。是人秉五氣五味所生，而復傷於五氣五志，猶水之所以載舟而亦所以覆舟也。是以上古之人，飲食有節，起居有常，順天地之變易，以和調其陰陽，故能苛疾不起，而常保其天命。今時之人，能知歲運之變遷，避勝復之災眚，不唯可以治人，而亦可以養生。推而廣之，可以救斯民於萬世，功莫大焉。息者，火氣之蕃盛也。顯，明也。躁，火之動象也。其蟲羽者，火化之遊行於虛空上下也。鬱盛蒸熱也。炎燥燔焫，熱之極也，極則變，變則為災眚矣。充者，土氣充貫於四旁也。靜者土之性，兼者土王四季，兼有寒熱溫涼之四氣也。化生萬物，土之用也。倮蟲，肉體之蟲，土所生也。在地為土，在天為濕，濕氣上升而為雲為雨也。動主淫潰，濕之極也。成者，萬物感秋氣而成也。肅殺者，物過盛而當殺，於時為金，又兵象也。蒼，老也。落者，肅殺盛而隕落也。夫在春曰風傷肝，在夏曰熱傷氣，在長夏曰濕傷肉，在冬曰寒傷血，謂四時之本氣自傷也。在秋曰熱傷皮毛，為所勝之氣傷也。蓋言五臟之有受傷於四時之本氣者，抑亦有受傷於所勝之氣者，舉一臟之不同，而可以類推於五臟也。堅者，寒氣之化也。凜，寒凜也。肅，靜也。靜者，水之政令也。鱗蟲，水所生也。凝冽，寒之極也。冰雹，水之變也。夫在春曰風傷肝，在長夏曰濕傷肉，是自傷其本體也。在夏曰熱傷氣，在冬曰寒傷血，謂傷其所勝也。亦舉二臟之不同，而可類推於五臟也。五氣，五方之氣也。更立，四時之更換也。各有所先者，如春之風，夏之熱，秋之涼，冬之寒，各先應期而至也。各當其所主之位，四時之正氣也。如冬時應寒而反熱，夏時應熱而反寒，非其所主之位則邪，邪者為萬物之賊害也。上節之不當其位，謂客氣加臨之位。此節之位，謂四時主氣之位。結復論五運之氣，主歲主時，而兼論六氣之上下左右，蓋五六相合而後成歲也。故篇名五運行，而未結五運之太過不及。】

五天五運之圖
見圖

南北政之圖
見圖

五運主歲之圖
見圖

六氣主歲及間氣加臨之圖
見圖

六氣主歲太過不及之圖
見圖

六氣主時之圖
見圖
子午之歲
少陰司天		陽明在泉
太陽寒水加	厥陰風木加	少陰君火加
初之氣
厥陰風
木主氣	二之氣
少陰君
火主氣	三之氣
少陽相
火主氣
三之氣，少陰君火加臨，以終司天之三氣。
太陰濕土加	少陽相火加	陽明燥金加
四之氣
太陰濕
土主氣	五之氣
陽明燥
金主氣	終之氣
太陽寒
水主氣
六之氣，陽明燥金加臨，以終在泉之三氣。故曰，歲半之前，天氣主之。歲半之後，地氣主之。司天之氣，始於在泉之左，是天氣之本於地也。
丑未之歲
太陰司天		太陽在泉
厥陰風木加	少陰君火加	太陰濕土加
初之氣
厥陰風
木主氣	二之氣
少陰君
火主氣	三之氣
少陽相
火主氣
司天在泉之氣主歲，加臨之氣主時。
少陽相火加	陽明燥金加	太陽寒水加
四之氣
太陰濕
土主氣	五之氣
陽明燥
金主氣	終之氣
太陽寒
水主氣
在泉之氣，始於司天之右，是地氣之本於天也。加臨為客氣，六氣為主氣。客勝為從。主勝為逆。
寅申之歲
少陽司天		厥陰在泉
少陰君火加	太陰濕土加	少陽相火加
初之氣
厥陰風
木主氣	二之氣
少陰君
火主氣	三之氣
少陽相
火主氣

陽明燥金加	太陽寒水加	厥陰風木加
四之氣
太陰濕
土主氣	五之氣
陽明燥
金主氣	終之氣
太陽寒
水主氣
卯酉之歲
陽明司天		少陰在泉
太陰濕土加	少陽相火加	陽明燥金加
初之氣
厥陰風
木主氣	二之氣
少陰君
火主氣	三之氣
少陽相
火主氣
二之氣，少陽相火加臨於少陰君火，是以下臨上，為不當其位：民善暴死。
太陽寒水加	厥陰風木加	少陰君火加
四之氣
太陰濕
土主氣	五之氣
陽明燥
金主氣	終之氣
太陽寒
水主氣
辰戌之歲
陽明司天		少陰在泉
少陽相火加	陽明燥金加	太陽寒水加
初之氣
厥陰風
木主氣	二之氣
少陰君
火主氣	三之氣
少陽相
火主氣

厥陰風木加	少陰君火加	太陰濕土加
四之氣
太陰濕
土主氣	五之氣
陽明燥
金主氣	終之氣
太陽寒
水主氣
巳亥之歲
厥陰司天		少陽在泉
陽明燥金加	太陽寒水加	厥陰風木加
初之氣
厥陰風
木主氣	二之氣
少陰君
火主氣	三之氣
少陽相
火主氣
司天之厥陰，加臨於三氣之上，以主歲半之前。
少陰君火加	太陰濕土加	少陽相火加
四之氣
太陰濕
土主氣	五之氣
陽明燥
金主氣	終之氣
太陽寒
水主氣
在泉之少陽，加臨於六氣之上，以主歲半之後。六氣准此。
【`張志聰`曰：歲運七篇，總以後項圖象推之，其五運六氣，司天在泉，間氣加臨，主時主歲，總括於中矣。再以天時民病，合而推之，已了然在目，不必多贅也。】


# 六微旨
★ 素問·六微旨大論篇第六十八
【`馬蒔`曰：內言天道六六之節，地理應六節等義，故名篇。】
【`張志聰`曰：此篇分論六節，應天應地，主歲主時，及加臨之六氣，故曰[六微旨]大論，言陰陽之數，其旨甚微。】

黃帝問曰：嗚呼遠哉，天之道也！如迎浮雲，若視深淵。視深淵尚可測，迎浮雲莫知其極。夫子數言謹奉天道，予聞而藏之，心私異之，不知其所謂也。願夫子溢志盡言其事，令終不滅，久而不絕。天之道可得聞乎？岐伯稽首再拜，對曰：明乎哉問天之道也！此因天之序，盛衰之時也。
帝曰：願聞天道六六之節盛衰何也？
岐伯曰：上下有位，左右有紀。故少陽之右，陽明治之；陽明之右，太陽治之；太陽之右，厥陰治之；厥陰之右，少陰治之；少陰之右，太陰治之；太陰之右，少陽治之。此所謂氣之標，蓋南面而待之也。故曰，因天之序，盛衰之時，移光定位，正立而待之，此之謂也。少陽之上，火氣治之，中見厥陰；陽明之上，燥氣治之，中見太陰；太陽之上，寒氣治之，中見少陰；厥陰之上，風氣治之，中見少陽；少陰之上，熱氣治之，中見太陽；太陽之上，濕氣治之，中見陽明。所謂本也。本之下，中之見也。見之下，氣之標也。本標不同，氣應異象。
帝曰：其有至而至，有至而不至，有至而太過，何也？
岐伯曰：至而至者和。至而不至，來氣不及也。未至而至，來氣有餘也。
帝曰：至而不至，未至而至，何如？
岐伯曰：應則順，否則逆，逆則變生，變生則病。
帝曰：善。請言其應。
岐伯曰：物，生其應也。氣，脈其應也。
【`王冰`曰：深淵淨瀅而澄澈，故視之可測其深淺，浮雲飄泊而合散，故迎之莫詣有邊涯。言蒼天之象加淵，可視乎鱗介，運化之道猶雲，莫測其去留。六氣深微，其於運化當如是喻矣。道者，運化生成之道也。上下謂司天地之二氣，餘左右四氣，在歲之左右也。標，末也。聖人南面而立，以閱氣之至也。移光謂日移光，定位謂面南觀氣，正立觀歲，數氣之至，則氣可待之也。少陽南方火，故上見火氣治之，與厥陰合，故中見厥陰也。陽明西方金，故上燥氣治之，與太陰合，故燥氣之下，中見太陰也。太陽北方水，故上寒氣治之，與少陰合，故寒氣之下，中見少陰也。厥陰東方木，故上風氣治之，與少陽合，故風氣之下，中見少陽也。少陰東南方君火，故上熱氣治之，與太陽合，故熱氣之下，中見太陽也。太陰西南方土，故上濕氣治之，與陽明合，故濕氣之下，中見陽明也。本，謂元氣也。氣別為王則文言著矣。本者應之元，標者病之始。病生形用求之標，方施其用求之本，標本不同求之中，見法萬全。至，謂天之六氣也。初之氣，起於立春前十五日，餘二三四五終氣，次至而分治六十日餘八十七刻半，如時至而氣至，和平之應，此為平歲也。假令甲子歲氣有餘，於癸亥歲未當至之期，先期而至也。乙丑歲氣不足，於甲子歲當至之期，後時而至也。故曰，來氣不及，來氣有餘也。言初氣之至期如此。歲氣有余，六氣之至皆先期；歲氣不及，六氣之至皆後時。先時後至，後時先至，各差十三日而應也。當期為應，愆期為否。天地之氣，生化不息，無止礙也。不應有而有，應有而不有，是造化之氣失常，失常則氣變，變常則氣血紛撓而為病。天地變而失常，則萬物皆病也。夫物之生榮有常時，脈之至應有常期，有餘歲早，不及歲晚，皆依時至。】
【`馬蒔`曰：此言天道右轉，有六節之盛衰者，乃天道之常，正所謂上者右行，又因所見而命標本中氣之所在，又因氣應而察病變之所生也。天道六六之節盛衰者，天之三陰三陽，右旋天外，更治歲政，每歲各一盛衰，至六歲周遍，通得盛衰之節六六也。上下有位，左右有紀者，謂每歲陰陽盛衰之位。上下，謂司天在泉二位也。左右，謂司天之左間右間，及在泉之左間右間為四紀也。凡天右旋之陰陽，臨司天之位者，其天之氣盛，至三之氣始布；臨在泉之位者，其地之氣盛，至終之氣始布。而上下二位、有二節陰陽盛衰也。臨司天之左間者，其氣至四之氣盛；右間者，其氣至二之氣盛。臨在泉之左間者，其氣至初之氣盛；右間者，其氣至五之氣盛，而左右四紀，有四節陰陽盛衰也。故此六節陰陽，每歲各一盛衰，而數得六。寅申歲少陽旋來司天，治之為初六；少陽之右，卯酉歲陽明旋來司天，治之為六二；陽明之右，辰戌歲太陽旋來司天，治之為六三；太陽之右，巳亥歲厥陰旋來司天，治之為六四；厥陰之右，子午歲少陰旋來司天，治之為六五；少陰之右，丑未歲太陰旋來司天，治之為六六。太陰之右，週而復始，始於少陽治，故曰，六六之節盛衰也。凡此三陰三陽，為治之氣，皆所謂六氣之標也，南面待之者，明前少陽之右云云者，皆南面立而待之，乃右居西，而從西旋過東也。少陽之上，火氣治之，中見厥陰；陽明之上，燥氣治之，中見太陰；太陽之上，寒氣治之，中見少陰；厥陰之上，風氣治之，中見少陽；少陰之上，熱氣治之，中見太陽；太陰之上，濕氣治之，中見陽明者，其火燥風寒熱濕為治之氣，皆所謂六氣之本也。其中見之氣，乃六氣之中氣也。通前六氣之標言之，則本居上，標居下，中氣居本標之中，故曰本之下，中之見也，見之下，氣之標也。中氣者，三陰三陽，各猶夫婦之配合相守，而人之臟腑經脈皆應之也。故少陽本標之中見厥陰，厥陰本標之中見少陽，而互為中氣相守，則人之膽三焦少陽經，亦絡肝心包，肝心包厥陰經，亦絡膽三焦而互交也。陽明本標之中見太陰，太陰本標之中見陽明，而互為中氣相守，則人之胃大腸陽明經亦絡脾肺，脾肺太陰經亦絡胃大腸而互交也。太陽本標之中見少陰，少陰本標之中見太陽，而互為中氣相守，則人之膀胱小腸太陽經亦絡腎心，腎心少陰經亦絡膀胱小腸而互交也。本標不同，氣應異象者，謂太陽少陰二氣也。太陽之上，寒氣治之，是標陽本寒，不同其氣應，則太陽所至為寒，生中為溫，而寒溫異象也。少陰之上，熱氣治之，是標陰本熱，不同其氣應，則少陰所至為熱，生中為寒，而熱寒異象也。至於脈從病反，如瓜甜蒂苦，葱白葉青，參補蘆瀉，麻黃發汗、根節止汗之類，皆太陽少陰本標不同之氣異象也。其有至而至，有至而不至，有至而太過者，言陰陽旋來治歲之候至，而其氣化亦應候至者，為至而至者和也。候至而其氣化不至者，為至而不至，旋來之氣不及也。候未至而氣化先至者，為未至而至，旋來之氣有餘也。故氣化應候至者為順，未至而至、至而不至者為逆。逆則勝復之變生，變生則病作矣。物生其應，氣脈其應者，復說應則順之義也。即[六元正紀]大論所謂厥陰所至為風生之類，是物生之應；厥陰之至，其肝弦之類，是氣脈之應也。】
【`張志聰`曰：天之道者，陰陽之道也，言陰陽之道，高遠而淵深也。夫有形者尚可測，在天之為氣者，莫知其極也。夫天包乎地，六氣遶地環轉，故不曰在地而曰在泉。視深淵尚可測者，喻六氣之在泉也。因天之序者，天以六為節，因六氣而環序也。盛衰者，六氣之有太過不及也，六六者，謂司天之三陰三陽，上合天之六氣也。上下有位者，言少陰在上則陽明在下，太陰在上則太陽在下，少陽在上則厥陰在下，厥陰在上則少陰在下，太陽在上則太陰在下，厥陰在上則少陽在下，六期環轉，而各有上下之定位也。左右有紀者，如少陰在上則厥陰在左、太陰在右，太陰在上則少陰在左、少陽在右，少陽在上則太陽在左、陽明在右，陽明在上則少陽在左、太陽在右，太陽在上則陽明在左、厥陰在右，厥陰在上則太陽在左、少陰在右，各隨氣之在上，而有左右之定紀也。故少陽之右，陽明治之，陽明之右，太陽治之，蓋以右位之陰陽，轉遷於上而主歲也。氣之標者，標見於上也。夫天氣右旋，故南面觀之，而待其循序環轉也。移光者，日月運行也。以日行一週天，以定一氣之位。正立，正南面而立也。夫三陰三陽，有六氣之化，有上下之本標，有中見之標本也。風寒暑濕燥火，天之陰陽也，三陰三陽上奉之，故以天氣為本而在上，以三陰三陽之氣標見於下也。然三陰三陽之六氣，雖上下相應，而各有不同。少陰標陰而本熱，太陽標陽而本寒，是本標之不同也。少陰太陽從本從標，太陰少陽從本，陽明厥陰不從標本，從乎中也。故有從本而得者，有從標而得者，有從標本而得者，有從中見而得者，是氣應之異象也。其三陰三陽之主歲，而各有太過不及也。至而至者，此平氣之年，無太過不及，四時之氣，應期而至，氣之和平也。如春應溫而寒，夏應熱而溫，此應至而不至，來氣之不及也。如未至春而先溫，未至夏而先熱，此未應至而先至，來氣之有餘也。按天元正紀大論曰：凡此陽明太陰厥陰司天之政，氣化運行後天，太陽少陽少陰司天之政，氣化運行先天。蓋不及之歲，則司天之氣後天時而至；有餘之歲，則司天之歲先天時而至。又陽年主實，陰年主虛，其天符歲會之年，是為平氣，無太過不及者也。如不及之歲，應至而不至，有餘之歲，應未至而至，是為應則順。如不及之歲，反未至而至，有餘之歲，反至而不至，是為否則逆。逆則變生，變則為民之災病矣。請言其應者，謂應太過不及之氣也。物生其應者，如厥陰司天，毛蟲靜、羽蟲育，少陽司天，草木早榮，太陰司天，萬物以榮，此生物以應司天之候也。氣脈其應者，如太陽司天，寒臨太虛，陽氣不令，陽明司天，陽專其令，炎暑大行、太陰司天，陰專其政，陽氣退避；又厥陰之至，其脈弦，少陰之至，其脈鉤，太陰之至，其脈沉，少陽之至，大而浮，陽明之至，短而濇，太陽之至，大而長，此皆氣脈其應也。】

帝曰：善。願聞地理之應六節氣位何如？
岐伯曰：顯明之右，君火之位也。君火之右，退行一步，相火治之；復行一步，土氣治之；復行一步，金氣治之；復行一步，水氣治之；復行一步，木氣治之；復行一步，君火治之。相火之下，水氣承之；水位之下，土氣承之；土位之下，風氣承之；風位之下，金氣承之；金位之下，火氣承之；君火之下，陰精承之。
帝曰：何也？
岐伯曰：亢則害，承乃制，制則生化，外列盛衰，害則敗亂，生化大病。
帝曰：盛衰何如？
岐伯曰：非其位則邪，當其位則正。邪則變甚，正則微。
帝曰：何謂當位？
岐伯曰：木運臨卯，火運臨午，土運臨四季，金運臨酉，水運臨子，所謂歲會，氣之平也。
帝曰：非其位何如？
岐伯曰：歲不與會也。
帝曰：土運之歲，上見太陰；火運之歲，上見少陽少陰；金運之歲，上見陽明；木運之歲，上見厥陰；水運之歲，上見太陽。奈何？
岐伯曰：天與之會也。故《天元冊》曰天符。
帝曰：天符歲會何如？
岐伯曰：太乙天符之會也。
帝曰：其貴賤何如？
岐伯曰：天符為執法，歲會為行令，太乙天符為貴人。
帝曰：邪之中也奈何？
岐伯曰：中執法者，其病速而危；中行令者，其病徐而持；中貴人者，其病暴而死。
帝曰：位之易也何如？
岐伯曰：君位臣則順，臣位君則逆。逆則其病近，其害速；順則其病遠，其害微。所謂二火也。
帝曰：善。願聞其步何如？
岐伯曰：所謂步者，六十度而有奇，故二十四步，積盈百刻而成日也。 【 中，並去聲。】
【`王冰`曰：日出謂之顯明，則卯地氣分春也。自春分後六十日有奇，斗建卯正，至於巳正，君火位也。自斗建巳正未之中，三之氣分，相火治之，所謂少陽也。君火之位，所謂少陰，熱之分也。天度至此，暄淑大行，居熱之分，不行炎暑，君之德也。少陽居之為僭逆，大熱早行，疫癘乃生；陽明居之為溫涼不時；太陽居之為寒雨間熱；厥陰居之為風濕，雨生羽蟲；少陰居之為天下疵疫，以其得位，君令宣行故也。太陰居之為時雨。火有二位，故以君火為六氣之始也。相火則夏至日前後各三十日也。少陽之分，火之位也。天度至此，炎熱大行。少陽居之為熱暴，至草萎河乾，炎亢濕化晚布；陽明居之為涼氣間發；太陽居之為寒氣間至，熱爭冰雹；厥陰居之為風熱大行，雨生羽蟲；少陰居之為大暑炎亢；太陰居之為雲雨雷電。退謂南面視之在位之右一步，凡六十日八十七刻半，餘氣同法。復行一步，土氣治之，雨之分也，即秋分前六十日有奇，斗建未正至酉之中，四之氣也。天度至此，雲雨大行，濕蒸乃作。少陽居之為炎熱沸騰，雲雨雷雹；陽明居之為清雨霧露；太陽居之為寒雨害物；厥陰居之為暴風雨摧拉，雨生倮蟲；少陰居之為寒熱氣反用，山澤浮雲，暴雨溽蒸；太陰居之為大雨霪霔也。復行一步金氣治之，燥之分也，即秋分後六十日有奇，自斗建酉正至亥之中，五之氣也。天度至此，萬物皆燥。少陽居之為溫清更正，萬物乃榮；陽明居之為大涼燥疾；太陽居之為早寒；厥陰居之為涼風大行，雨生介蟲；少陰居之為秋濕熱病時行；太陰居之為時雨沉陰也。復行一步，水氣治之，寒之分也，即冬至前後各三十日，自斗建亥至丑之中，六之氣也。天度至此，寒氣大行。少陽居之為冬溫，蟄蟲不藏，流水不冰；陽明居之為燥寒勁切；太陽居之為大寒凝冽；厥陰居之為寒風飄揚，雨生鱗蟲；少陰居之為蟄蟲出見，流水不冰；太陰居之為凝陰寒雪地氣濕也。復行一步，木氣治之，風之分也，即春分前六十月有奇也，自斗建丑正至卯之中，初之氣也。天度至此，風氣乃行，天地神明，號令之始，天之使也。少陽居之為溫疫至；陽明居之為清風霧露朦昧；太陽居之為寒風切冽，霜雪水冰；厥陰居之為大風發榮，雨生毛蟲；少陰居之為熱風傷人，時氣流行；太陰居之為風雨凝陰不散也。復行一步，君火治之，熱之分也，復春分始也，自斗建卯正至巳之中，二之氣也。凡此六位，統一年六六三百六十日，六八四百八十刻，六七四十二刻，其餘半刻分而為三，約終三百六十五度也，餘奇細分率之可也。相火之下，水氣承之者，熱盛水承，條蔓柔弱，湊潤衍溢，水象可見。水位之下，土氣承之者，寒甚物堅，水冰流涸，土象斯見承下明矣。土位之下，風氣承之者，疾風之後，時雨乃零，是則濕為風吹。化而為雨，風位之下，金氣承之者，風動氣清，萬物皆燥，金承木下，其象昭然。金位之下，火氣承之者，鍛金生熱則火流金，乘火之上，理無妄也。君火之下，陰精承之者，君火之位，大熱不行，蓋為陰精制承其下也。諸以所勝之氣乘於下者，皆折其慓盛，此天地造化之大體爾。若非太過非不及，是謂平運主歲。平歲之氣，物生脈應，皆必合期無先後也。歲不與會者，不與本辰相逢會也。天之與會者，天氣與運氣相逢會也。太乙天符之會，是謂三合，一者天會，二者歲會，三者運會也。執法猶相輔，行令猶方伯，貴人猶君主。執法官人之繩準，自為邪僻，故病速而危。方伯無執法之權，故無速害病，但執持而已。貴人義無凌犯，故病則暴死。相火居君位，是臣位居君位故逆。君火居相火，是君位居臣位，故順。遠近謂里之遠近。奇謂八十七刻又十分刻之五也。夫周天之度，三百六十五度四分度之一也。二十四步，正四歲也。四分度之一，二十五刻也。四歲氣成積已盈百刻，故成一日度一日也。】
【`馬蒔`曰：此論地道左遷以外，列為盛衰，正所謂下者左行，而有當位非位之正變，又因邪之所在而命其有微甚也。地理應六節氣位者，地之四方分為六步，更治時令，以應天外六節氣位之治也。顯明之右，君火之位者，日出顯明卯地之右，在方屬東南，在時屬春分，卯中之後，為君火之位也。君火之右，退行一步，相火治之者，地氣至南方，相火位行令，治夏至前後三之氣，以應司天之政布，其運主戊癸歲以應司天之政治歲也。復行一步，土氣治之者，地氣至西南，土位行令，至秋分前四之氣，以應司天左間之氣盛，其運主甲己歲，以應司天之政治歲也。復行一步，金氣治之者，地氣至西北，金位行令，治秋分後五之氣，以應在泉右間之氣，其運主乙庚歲，以應司天之政治歲也。復行一步，水氣治之者，地氣至北方，水位行令，治冬至前後終之氣，以應在泉之氣布，其運主丙辛歲，以應司天之政治歲也。復行一步，木氣治之者，地氣至東北，木位行令，治春分前初之氣，以應在泉左間之氣盛，其運主丁壬歲，以應司天之政治歲也。復行一步，君火治之者，地氣至東南，君火位行令，治春分後二之氣，以應司天右間之氣盛，其運週歲，相火代之不主歲，故餘皆曰復行，惟相火曰退行也。六步各行本方之氣，入於中國，故木於東方治令，時春氣西行，而中國皆東方溫氣，歲泉左間所居之氣也。君相於南方治令，時夏氣北行，而中國皆南方熱氣，與天右間所居之氣也。金於西方治令，時秋氣東行，而中國皆西方涼氣，與天左間所居之氣也。水於北方治令，時冬氣南行，而中國皆北方寒氣，與泉右間所居之氣也。六氣之下，各有所制之氣承之者，蓋五行之氣，一極則一生，而循環相承，無一息間斷也。相火之下，水氣承之者，夏相火極水生承之，從微漸化，至冬著也。水位之下，土氣承之者，冬水極土生承之，從微漸化，至長夏著也。土位之下，水氣承之者，長夏土極木生承之，從微漸化，至春著也。木位之下，金氣承之者，春木極金生承之，從微漸化，至秋著也。金位之下，火氣承之者，秋金極火生承之，從微漸化，至夏著也。君火之下，陰精承之者，夏君火極陰精承之，從微漸化，至冬著也。其義與陰陽家水胎於午、金胎於卯等說，大同小異，而皆循環相承以為胎也。亢，過極也。亢則害，承乃制，制則生化，外列盛衰，害則敗亂，生化大病者，言六位之氣，過極則必害作，承氣乃生於下，制之使不過也。故制則從微化著，承者自外列盛，極者自外列衰，而生化循環，害作則敗壞擾亂，而生化大病也。外列，謂天之六氣運列於外者，非即謂下承之氣也。故下文帝復問盛衰何如，而答以當其位則正，非其位則邪，所謂同者盛之，異者衰之也。下文又以天符歲會言之，則當其位者可知矣。盛衰非其位則邪，當其位則正者，復明上文制則生化，外列盛衰之盛衰也。蓋制亢下承生化之盛衰，惟歲氣和平，則其所化，循序漸進，從微至著，而皆當六位之正，其歲氣有太過不及，則其所化無序，或躐等陵節，或乘危往勝，故變或兼化而為半。非其位之邪，變或復勝而為全，非其位之邪也。木運臨卯，即丁卯歲；火運臨午，即戊午歲；土運臨四季，即甲辰、甲戌、己未、己丑歲；金運臨酉，即乙酉歲；水運臨子，即丙子歲。所謂歲會氣之平者，言此八歲皆歲與五運相會而氣和平，又為太乙天符，其盛衰皆能循序，當六位之正，此正所謂歲會之義也，如餘歲不與運會，則氣有太過不及，其盛衰皆無序而非其位也。至於土運之歲，上見太陰，即己丑、己未歲；火運之歲，上見少陽，即戊寅、戊申歲，上見少陰，即戊子、戊午歲；金運之歲，上見陽明，即乙卯、乙酉歲；木運之歲，上見厥陰，即丁巳、丁亥歲；水運之歲，上見太陽，即丙辰、丙戌歲。內己丑、己未、戊午、乙酉，以為太乙天符，此乃司天與運氣相會，故《天元冊》名曰天符。然天符中之己丑、己未、戊午、乙酉，歲會中之戊午、己丑、己未、乙酉，乃天符歲會相同，又名曰太乙天符也。太乙者，至尊無二之稱也。帝遂以此三者分之，所擬貴賤何如為問，伯言天符之歲，猶之執法之臣，法不可假，故邪中執法，其病速而危。假如戊子日，戊為火運，子為火氣，亦是天符，此日得病者困半也。歲會之歲，猶之行令之臣，當有主之者在，故邪中行令，其病徐而持。假如甲辰，甲為土運，辰為土支，乃歲會也。年月日時，同太乙天符之歲，猶之君主之貴人也。故邪中貴人者，其病暴而死。假如戊午日，戊為火運，午為火支，又為火氣，即太乙天符，此日病者死。帝又以位之易者為問，伯言以少陰君火，而位於少陽相火之位則為順，順則其病遠而害微也。以少陽相火，而位於少陰君火之位則為逆，逆則其病近而害速也。惟二火以易位言耳。步者，帝復問地之六步也。六十度有奇者，地之六步，繞天一周，凡三百六十五度，以為一歲之日數，而每步各得六十度有奇也。故一日為一度，六十日八十七刻半為一步而不盈日，積二十四步凡四歲，則其餘奇積盈百刻而成日，於歲終以為一紀也。曰六位下承之氣，其所以為正化之常者，為兼化勝復之變者，為和者，為乖者之詳，可得聞之，而一證之以經旨乎？曰至誠無息者，道體也。陰陽五行，在天地間流行，一極一生，而更互相承，循環無端者，與道為體也。故其相承以陰陽言，則冬至陰極陽生承之，夏至陽極陰生承之也。以五行言之，則五行即陰陽之相承，特有盛穉之分耳。故火盛陽，水盛陰，木穉陽，金穉陰，土負陰抱陽為冲氣。其在陰陽相承，則冬至陰極，陽生承之。始於長夏，土之冲氣極，木穉陽生承之。次於秋，金之穉陰極，火盛陽生承之。終於冬，生之盛陰極，土冲氣生承之也。夏至陽極，陰生承之。終於春，木之穉陽極，金穉陰生承之。次於夏，君火之盛陽極，陰精生承之。終於夏，相火之盛陽極，陰生承之，而一歲一週也。其在五行自相承，則君火相火之下，陰精水氣承之。水位之下，土氣承之者，初歲也。土位之下，木氣承之者，二歲也。木位之下，金氣承之，金位之下，火氣承之者，凡三歲週而復始也。故混而陰陽，分而五行，常如是更互相承，循環無端者，實由相承之體，至誠無息而然也。以其相承之體言之，則至誠無息，隨極而承，無常變和乖之殊。以其流行之用言之，則極於平氣之紀，而當其位承之者，為正化之常而為和，極於太過不及之紀，而非其位承之者，為兼化勝復之變而為乖也。其常者，則循序漸進，以為四時之周流。其變者，則或肆威太過，而綦極於非位；或勢位不及，而夭極於非位。故所承者，皆隨其極制於下，而躐等陵節，變其本氣，以為旦夕之暴化。是故半變者，本氣半衰，下承半盛而為半，非位之兼化。全變者，本氣全衰，下承全盛而為全，非位之勝復。和而變者為德化政令，乖而變者為災害眚傷也。經所謂發生之紀，其變振拉摧拔之類，乃太過之兼化。木不勝德則收氣復之類，乃太過之勝復。委和之紀，其動緛皮拘緩之類，乃不及之兼化。肅殺炎赫沸騰之類，乃德化政令之勝復。水發而雹雪風發而毀折之類，乃災害眚傷之兼化。厥陰所至為飄怒大涼，少陰所至為大暄寒之類，乃災害眚傷之勝復也。故均是至誠無息之體，但其所極所承者，自常變和乖之不齊，則其應見者，有正化兼化勝復及微甚災祥之各異也。】
【`張志聰`曰：此論六節應地而主時也。節，度也。氣位，六氣所主之步位也。顯明者，寅正立春節候，乃初之氣也。顯明之右，乃少陰君火之位，主二之氣也。退行一步者，從右而退轉一位也。君火之右，乃少陽相火之位，主三之氣也。復行一步者，復行一位也。復行一位，乃太陰濕土，主四之氣也。復行一位，乃陽明燥金，主五之氣也。復行一位，乃太陽寒水，主六之氣也。復行一位，乃厥陰風木，主初之氣也。復行一位，乃少陰君火之所，主週而復始也。六氣以君火為尊，故以少陰為始。然五行之中，有生有化，有制有剋，如無承制而亢極則為害，有制剋則生化矣。治，主也，謂六氣定位而各有所主也。承者，謂承奉其上而制之也。陰精者，天乙所生之精水也。如木位之下，乃陽明燥金，太陽寒水母子之氣以承之，母氣制之，則子氣生化其木矣。如金位之下，乃君相二火，太陰濕土母子之氣承之，母氣剋之，則子氣生化其金矣。土位之下，乃厥陰風木君相二火，母子之氣以承之，木制其土，則火氣生化矣。餘三氣相同，是為制則生化也。如火亢而無水以承之，則火炎鑠金，而水之生原絕矣。無水以制火，則火愈亢矣。如水亢而無土以承之，則水濫火滅，而土之母氣絕矣。無土以制水，則水愈亢矣。是以亢則為五行之賊害，害則生化承制之氣，皆為敗亂，而生化大病矣。外列盛衰者，謂外列主歲之氣，有盛有衰，如主歲之氣與主時之氣，交相亢極，則為害更甚，故曰害則敗亂，生化大病也。夫太過不及之歲，而有盛衰之氣也，非其位者，謂氣來有餘，則制己所勝，而侮所不勝，此歲氣之盛也。氣來不及，則己所不勝，侮而乘之，己所勝，輕而侮之，此歲氣之衰也。此皆不守本位而交相乘侮，則邪僻內生矣。當其位者，乃平氣之年，無太過不及之乘侮，而各當其本位，此氣之正也。邪則變甚，正則變微也。若平氣之歲，則無盛衰，木運臨卯火運臨午之類。會，合也，以天干之化運，與地支之主歲相合，故為歲會，此平氣之年也。如非歲會之年，則有太過不及之相承，是為不當其位矣。若司天之氣，與五運之氣相合，是為天符。上見者，謂司天之氣，見於歲運之上也。土運之歲，上見太陰，火運之歲，上見少陽之類是也。天符與歲會相合，名太乙天符，乃戊午、己丑、己未、乙酉四歲，此乃司天之氣，五運之氣，主歲之氣，三者相合，故又名曰三合。夫地理之應六節，乃主時之六氣不易之位也。然又有加臨之六氣，隨司天在泉六期環轉，故曰位之易也。如少陰君火，加臨於少陽相火之上，是為君位臣則順。如少陽相火，加臨於少陰君火之上，是為臣位君則逆。所謂二火之順逆也。類而推之，餘四氣亦有母子之分，如母加於子為順，子加於母為逆。步，位也，以一氣各主六十日零八十七刻半，故為六十度而有奇。四歲之中，共計二十四步，每步氣盈八十七刻半，共積盈二千一百刻，以二千刻分為四歲之氣盈五日，尚積盈一百刻而成有餘之一日也。】

帝曰：六氣應五行之變何如？
岐伯曰：位有終始，氣有初中上下不同，求之亦異也。
帝曰：求之奈何？
岐伯曰：天氣始於甲，地氣始於子，子甲相合，命曰歲立。謹候其時，氣可與期。
帝曰：願聞其歲，六氣始終，早晏何如？
岐伯曰：明乎哉問也！甲子之歲，初之氣，天數始於水下一刻，終於八十七刻半；二之氣，始於八十七刻六分，終於七十五刻；三之氣，始於七十六刻，終於六十二刻半；四之氣，始於六十二刻六分，終於五十刻；五之氣，始於五十一刻，終於三十七刻半；六之氣，始於三十七刻六分，終於二十五刻。所謂初六，天之數也。乙丑歲，初之氣，天數始於二十六刻，終於一十二刻半；二之氣，始於一十二刻六分，終於水下百刻；三之氣，始於一刻，終於八十七刻半；四之氣，始於八十七刻六分，終於七十五刻；五之氣，始於七十六刻，終於六十二刻半；六之氣，始於六十二刻六分，終於五十刻。所謂六二，天之數也。丙寅歲，初之氣，天數始於五十一刻，終於三十七刻半；二之氣，始於三十七刻六分，終於二十五刻；三之氣，始於二十六刻，終於一十二刻半；四之氣，始於一十二刻六分，終於水下百刻；五之氣，始於一刻，終於八十七刻半；六之氣，始於八十七刻六分，終於七十五刻。所謂六三，天之數也。丁卯歲，初之氣，天數始於七十六刻，終於六十二刻半；二之氣，始於六十二刻六分，終於五十刻；三之氣，始於五十一刻，終於三十七刻半；四之氣，始於三十七刻六分，終於二十五刻；五之氣，始於二十六刻，終於一十二刻半；六之氣，始於一十二刻六分，終於水下百刻。所謂六四，天之數也。次戊辰歲，初之氣，復始於一刻，常如是無已，週而復始。
帝曰：願聞其歲候何如？
岐伯曰：悉乎哉問也！日行一週，天氣始於一刻；日行再周，天氣始於二十六刻；日行三周，天氣始於五十一刻；日行四周，天氣始於七十六刻；日行五周，天氣復始於一刻。所謂一紀也。是故寅午戌歲氣會同，卯未亥歲氣會同，辰申子歲氣會同，巳酉丑歲氣會同，終而復始。
帝曰：願聞其用也。
岐伯曰：言天者求之本，言地者求之位，言人者求之氣交。
帝曰：何謂氣交？
岐伯曰：上下之位，氣交之中，人之居也。故曰，天樞之上，天氣主之；天樞之下，地氣主之；氣交之分，人氣從之。萬物由之，此之謂也。
帝曰：何謂初中？
岐伯曰：初凡三十度而有奇，中氣同法。
帝曰：初中何也？
岐伯曰：所以分天地也。
帝曰：願卒聞之！
岐伯曰：初者地氣也，中者天氣也。
帝曰：其升降何如？
岐伯曰：氣之升降，天地之更用也。
帝曰：願聞其用何如？
岐伯曰：升已而降，降者謂天；降已而升，升者謂地。天氣下降，氣流於地；地氣上升，氣騰於天。故高下相召，升降相因，而變作矣。 【 分，去聲。】
【`王冰`曰：位，地位也。氣，天氣也。氣與位互有差移，故氣之初，天用事，氣之中，地主之，地主則氣流於地，天用則氣騰於天，初與中皆分天步而率刻爾。初中各三十日，餘四十三刻四分刻之三也。子甲相合，命曰歲立，則甲子歲也。謹候水刻早晏，則六氣悉可與期。甲子之歲，初之氣，天數始於水下一刻者，常起於平明寅初一刻艮中之南也。終於八十七刻半者，子正之中夜之半也。外十二刻半，入二氣之初，諸餘刻同入也。二之氣，始於八十七刻六分者，子中之左也。終於七十五刻者，戌之後四刻也。外二十五刻，入次三氣之初率。三之氣，始於七十六刻者，亥初之一刻也。終於六十二刻半者，酉正之中也。外三十七刻半差入後。四之氣，始於六十二刻六分者，酉中之北也。終於五十刻者，未後之四刻也。外五十刻差入後，五之氣，始於五十一刻者，申初之一刻也。終於三十七刻半者，午正之中，晝之半也。外六十二刻半差入後。六之氣，始於三十七刻六分者，午中之南也。終於二十五刻者，辰正之後四刻也。外七十五刻差入後。天地之數，二十四氣乃大會而同，故命曰，初六天數也。乙丑歲，初之氣，天數始於二十六刻者，巳初之一刻也。終於一十二刻半者，卯正之中也。二之氣，始於一十二刻六分者，卯中之南也。終於水下百刻者，丑後之四刻也。三之氣，始於一刻者，又寅初之一刻也。終於八十七刻半者，子正之中也。四之氣，始於八十七刻六分者，子中正東也。終於七十五刻者，戌後之四刻也。五之氣，始於七十六刻者，亥初之一刻也。終於六十二刻半者，酉正之中也。六之氣，始於六十二刻六分者，酉中之北也，終於五十刻者，未後之四刻也。一六為初六，二六為六二名次也。丙寅歲，初之氣，天數始於五十一刻者，申初之一刻也。終於三十七刻半者，午正之中也。二之氣，始於三十七刻六分者，午中之酉也。終於二十五刻者，辰後之四刻也。三之氣，始於二十六刻者，巳初之一刻也。終於一十二刻半者，卯正之中也。四之氣，始於一十二刻六分者，卯中之南也。終於水下百刻者，丑後之四刻也。五之氣，始於一刻者，寅初之一刻也。終於八十七刻半者，子正之中也。六之氣，始於八十七刻六分者，子中之左也。終於七十五刻者，戌後之四刻也。故命曰，六三，天數也。丁卯歲，初之氣，天數始於七十六刻者，亥初之一刻也。終於六十二刻半者，酉正之中也。二之氣，始於六十二刻六分者，酉中之北也。終於五十刻者，未後之四刻也。三之氣，始於五十一刻者，申初之一刻也。終於三十七刻半者，午正之中也。四之氣，始於三十七刻六分者，午中之西也。終於二十五刻者，辰後之四刻也。五之氣，始於二十六刻者，巳初之一刻也。終於一十二刻半者，卯正之中也。六之氣，始於一十二刻六分者，卯中之南也。終於水下百刻者，丑後之四刻也。故命曰六四，天數也。始自甲子年，終於癸亥歲，常以四歲為一小週，一十五週為一大週，以辰命歲，則氣可與期，日行一週，天氣始於一刻者，甲子歲也。日行再週，天氣始於二十六刻者，乙丑歲也。日行三週，天氣始於五十一刻者，丙寅歲也。日行四周，天氣始於七十六刻者，丁卯歲也。日行五週，天氣復始於一刻者，戊辰歲也。餘五十五歲循環，週而復始也。法以四年為一紀，循環不已，餘三歲一會同，故有三合也。氣會同如陰陽法以是為三合者，緣其氣會同也。不爾則各在一方，義無由合。本謂天六氣，寒暑燥濕風火也，三陰三陽，由是生化，故云本，所謂六元者也。位，謂金木火土水君火也。天地之氣，上下相交，人之所處也。上下之位，氣交之中，言自天之下，地之上，則二氣交合之分也。人居地上，故氣交之中，人之居也。是以化生變易，皆在氣交之中。天樞，當齊之兩旁也，所謂身半矣。伸臂指天，則天樞正當身之半也。三分析之，上分應天，下分應地，中分應氣交。天地之氣，交合之際，所遇寒暑燥濕風火勝復之變之化，故人氣從之，萬物生化，悉由此而合散也。奇，謂三十日餘四十三刻又四十分刻之三十也。初中相合，則六十日餘八十七刻半也。以各餘四十分刻之三十，故云中氣同法也。以初中而知氣高下生人病主之也。氣之初，天用事，天用事則地氣上騰於太虛之內。氣之中，地氣主之，地氣主則天氣下降於有質之中，升極則降，降極則升，升降不已，故彰天地之更用也。氣之初，地氣升，氣之中，天氣降，升已而降，以下彰天氣之下流，降已而升，以上表地氣之上應。天氣下降，地氣上騰，天地交合，泰之象也。天地之氣，升降常以三十日半下上，下上不已，故萬物生化，無有休息，而各得其所也。變作者，氣有勝復，故變生也。】
【`馬蒔`曰：此論天之陰陽，與地之陰陽，相錯而變生，所謂動靜相召，上下相臨，陰陽相錯者也。六氣應五行之變者，帝復取上文天道六六之節，及地理應六節氣位二節之義，合而問之也。言天六氣風熱濕火燥寒之盛衰，相應地五行木君火相火土金水之治令者，同一歲步，而其氣錯之變，何如求之也。位即步也，位有終始者，即天六氣之盛者，應地五行之治令者，同在一步，而其候有終始也。氣有初中者，即每步始終之盛，而治令之氣，分為前後，前半步為初氣，主地氣升，後半步為終氣，主天氣降也。天上地下之氣，相錯於位之終始，氣之初中不同，而求之之法亦異也。天氣始於甲，地氣始於子者，求位有終始之法也。言天地之氣，皆自甲子歲始，求之者，謹按其始終之時，則其氣候之至，可與之期也。歲六氣始終早晏者，蓋天地二氣之始終，有步候之分，其在步候，則一歲六步，每步天地之氣，始終各治六十日八十七刻半，其在歲候，則每歲天地之氣，始終各治三百六十五日二十五刻，今帝先問一歲六步之氣，始終之候早晏也。甲子之歲，始於水下一刻，終於八十七刻半者，甲子歲六步，其天之氣，少陰司天，而左間太陰，右間厥陰，陽明在泉，而左間太陽，右間少陽，皆各於所在之步，更盛而相應地氣，同治其令。今初之氣，則在泉左間，太陽寒氣盛，相應地東北木氣治令，而同主春分前六十日八十七刻半，始終之候早晏也。二之氣，始於八十七刻六分，終於七十五刻者，司天右間厥陰風氣盛，相應地東南君火治令，而同主春分後六十日八十七刻半，始終之候早晏也。三之氣始於七十六刻，終於六十二刻半者，司天少陰熱政布，相應地南方相火治令，而同主夏至前後六十日八十七刻半，始終之候早晏也。四之氣，始於六十二刻六分，終於五十刻者，司天左間濕氣盛，相應地西南土氣治令，而同主秋分前六十日八十七刻半，始終之候早晏也。五之氣，始於五十一刻，終於三十七刻半者，在泉右間火氣盛，相應地西北金氣治令，而同主秋分後六十日八十七刻半，始終之候早晏也。終之氣，始於三十七刻六分，終於二十五刻者，在泉陽明燥氣盛，相應地北方水氣治令，而同主冬至前後六十日八十七刻半，始終之候早晏也。天地之氣，在甲子歲六步，始終之候早晏，餘歲同例推之也。歲候者，帝因步候而問及歲候也。蓋天地於一歲之政，天氣之司天在上者，共主一歲，地氣之主運者，居中配之，凡二氣之候，同其始終於一歲也。日行一歲，日行一週天也。氣始於一刻者，甲子歲司天，少陰熱氣在泉，陽明燥氣中運大宮土氣之候，始同治其歲也。日行二週，天氣始於二十六刻者，乙丑歲司天，太陰濕氣在泉，太陽寒氣中運少商金氣之候，始同治其歲也。日行三週天氣始於三十一刻者，丙寅歲司天，少陰火氣在泉，厥陰風氣中運太羽水氣之候，始同治其歲也。日行四周天氣始於七十六刻者，丁卯歲司天，陽明燥氣在泉，少陰熱氣中運少角水氣之候，始同治其歲也。此天地之氣，在初紀四歲始終之候，餘紀同例推之也。用者，用前歲步始終之候，求天地之氣也。言天者求之本，言地者求之用，言人者求之氣交者，言用前歲步始終之候也。言求天氣者，則求風寒暑濕燥火之本氣，其標與中氣不必求之也。言求地氣者，則求木火土金水火之位氣，其下承之氣不必求之也。言求人氣者，則求氣交中所應見之氣，其不應見者不必求之也。就甲子歲初之氣言之，則言求天氣者，求司天之熱，在泉之燥，泉左間之寒也。言求地氣者，求中運之土，本部之木也。言求人氣者，則求氣交所應見者，或熱或燥，或寒或土或木，五者之氣為常，非是五者，皆勝復之邪變也。氣交者，天地二氣之交接，以人之身半天樞為界。天樞之上，至司天之位屬天氣主之；天樞之下，至在泉之位屬地氣主之。天地二氣，於天樞交接之界分，屬人氣之所從，萬物之所由，故曰氣交也。凡此天地始終之候，亘古不易之體也。初凡三十度有奇，中氣同法者，求氣有初中之法也。言每步六十日八十七刻半，其前三十日有奇則為初氣而月屬陽，主天樞已下之氣皆升，後三十日有奇，則為中氣而月屬陰，主天樞已上之氣皆降。以甲子天歲之氣言之，天樞已下者，謂在泉燥氣，泉左間寒氣，中運土氣，本部水氣，皆上升也。天樞己上者，謂司天熱氣下降也。升已而降，降者流地，降已而升，升者騰天，故高下相召，升降相隨，而氤氳錯雜，勝侮相乘，而定變常化於氣交而作勝復也。蓋天地之氣，各皆均平，則於升降之間，各守界分，而應歲步本位始終之常化。其有盈虛多少，則盈而同類多者勝，勝則越出歲步之本位，虛而同類少者侮，侮則為非歲步本位之氣，氣乘來勝，故常化變而勝復作矣。皆天地升降之氣，隨時變化之用也。曰天之陰陽六節，惟司天在泉二節，統盛一歲，餘四節獨盛一步者，何也？曰司天在泉二節，正當天地之中，其升降常在中國相持，故統盛一歲，餘四節各居四方，其升降不在中國，惟治令一方所居之氣，隨春令西行，夏令北行，秋令東行，冬令南行，入歸中國盛之，故此四節各隨四時之令，獨盛一步也。若夫勝復作而出位變常者，雖不居治令之力，亦入中國往復也。曰天氣以風暑濕火燥寒為序，而濕居火前；地氣以木火土金水為序，而土居火後。夫濕土一氣，其位不同何也？曰，在天為氣，故天以三陰三陽之氣多少為序；在地成形，故地以五行之形相生為序。其以氣之多少為序者，從少漸多，則陰之序始厥陰，厥陰者，一陰也；次少陰，少陰者，二陰也；終太陰，太陰者，三陰也。陽之序始少陽，少陽者，一陽也；次陽明，陽明者，二陽也；終太陽，太陽者，三陽也。此則天氣以陰陽之多少為序，而濕居火前也。其以形之相生為序者，生生不已，則其氣始於木初之氣，木生火，故君火為二之氣，相火為三之氣，火生土，故土為四之氣；土生金，故金為五之氣；金生水，故水為終之氣而復生木。此則地氣以五行之相生為序，而土居火後也。王太僕以少陽次太陽，陳無擇以濕土生相火，皆昧經旨也。】
【`張志聰`曰：此論加臨之六氣，與主時之氣相應，而各有不同也。五行者，謂厥陰風木主初氣，君相二火主二氣、三氣，太陰濕土主四氣，陽明燥金主五氣，太陽寒水主六氣，此主時之五行，守定位而不移者也。如加臨之六氣，應主時之五行，則更變不同矣。位有終始者，謂主時之六位，始於厥陰，終於太陽，有一定之本位也。氣有初中者，謂加臨之六氣，始於地之初氣，而終於天之中氣也。上下不同者，謂客氣加於上，主氣主於下，應各不同，是以求之亦異也。天干之氣始於甲，地支之氣始於子，子甲相合而歲立矣。先立其歲以候其時，則加臨之六氣，可與之相期而定矣。其歲者，謂其一歲之中，有加臨之六氣也。始終者，始於一刻，終於八十七刻半也。早晏者，如卯子辰歲，天氣始於一刻，氣之早也。如寅未亥歲，天氣始於七十六刻，氣之晏也。天數者，以一歲之日數，應周天之三百六十五度四分度之一也。初之氣，始於寅正朔日子初之水下一刻，終於六十日零八十七刻半。六氣共計三百六十日零五百二十五刻，是三百六十五日零二十五刻，此初之六氣應天之數也。乙丑歲初之氣，始於甲子歲三百六十六日之二十六刻，終於六十一日之一十二刻半，計六十日零八十一刻半，六氣共計三百六十五日零二十五刻，所謂六氣之二，以應天之數也。丙寅歲初之氣，始於前二歲七百三十一日之五十一刻，終之氣、終於一千九十六日之七十五刻，計三百六十五日零二十五刻，所謂三歲之六氣也。丁卯歲初之氣，始於一千九十六日之七十五刻，終於一千四百六十一日之水下百刻，是每年各三百六十五日零一一十五刻，四年共計一千四百六十日，又積盈百刻而成一日也。每年計朔虛六日，氣盈五日零二十五刻，二十歲中之氣盈朔虛，其積餘二百二十五日，是以三歲一閏，五歲再閏，十有九歲七閏，而除三日之有奇也。此論六氣之紀步也。復論一歲之氣，以應周天之數焉。周天三百六十五度四分度之一日，一日遶地一周而過一度，每歲計三百六十五日零二十五刻，是日行一歲一周天，而復行於再周，四歲共積盈百刻而為一紀也。若天數之與地支會同，是以四歲而為一紀，寅午戌歲皆主日行三周；天氣始於五十一刻，卯來亥歲皆主日行四周；天氣始於七十六刻，辰申子歲皆主日行一周；天氣始於一刻，巳酉丑歲皆主日行二周；天數始於二十六刻，四會而地支已周，終而復始。用者，陰陽升降之為用也。本者，天以風寒暑濕燥火之六氣為本。位者，三陰三陽之步位也。氣交者，天地陰陽之氣，上下出入之相交也。上下之位，天地定位也。天樞之上下者，天包乎地，地居天之中也。人與萬物生於天地氣交之中，人氣從之而生長壯老已，萬物由之而生長化收藏也。夫歲半之前，天氣主之，而司天之初氣，又始於地之左；歲半之後，地氣主之，而在泉之初氣，又始於天之右，是上下之相交也。而一氣之內，又有初中之分，有奇者，各主三十日零四十三刻七分五釐，地主初氣，天主中氣，是一氣之中，而又有天地陰陽之交會，故曰陰中有陽，陽中有陰。夫以司天在泉之氣，皆始於地之初氣，而終於天之中氣，故曰，初者地氣也。又司天之氣，始於地之左，而地中有天；在泉之氣，始於司天之右，而天中有地，皆氣交之妙用也。天氣主降，然由升而降，是所降之氣，從地之升；地氣主升，然由降而升，是所升之氣，從天之降，此天地更用之妙也。天氣流於地，地氣騰於天，高天下地之氣，交相感召，因升而降，因降而升，升降相因，而變化作矣。】

帝曰：善。寒濕相遘，燥熱相臨，風火相值，其有間乎？
岐伯曰：氣有勝復，勝復之作，有德有化，有用有變，變則邪氣居之。
帝曰：何謂邪乎？
岐伯曰：夫物之生從於化，物之極由乎變，變化之相薄，成敗之所由也。故氣有往復，用有遲速，四者之有，而化而變，風之來也。
帝曰：遲速往復，風所由生，而化而變，故因盛衰之變耳。成敗倚伏遊乎中，何也？
岐伯曰：成敗倚伏生乎動，動而不已則變作矣。
帝曰：有期乎？
岐伯曰：不生不化，靜之期也。
帝曰：不生化乎？
岐伯曰：出入廢則神機化滅，升降息則氣立孤危。故非出入則無以生長壯老已，非升降則無以生長化收藏，是以升降出入，無器不有。故器者生化之宇，器散則分之，生化息矣。故無不出入，無不升降，化有小大，期有近遠，四者之有，而貴常守，反常則災害至矣。故曰，無形無患，此之謂也。
帝曰：善。有不生不化乎？
岐伯曰：悉乎哉問也！與道合同，惟真人也。
帝曰：善。 【 間，去聲。】
【`王冰`曰：撫掌成聲，沃火生沸，物之交合，象出其間，萬類交合，亦由是矣。天地交合，則八風鼓坼，六氣交馳於其間，故氣不能止者，反成邪氣。天地勝復，時寒暑燥濕風火六氣，互為邪也。夫氣之有生化也，不見其形，不知其情，莫測其所起，莫究其所止，而萬物自生自化，近成無極，是謂天和。見其象，彰其動，震烈剛暴，飄泊驟卒，拉堅摧殘，摺折鼓慓，是謂邪氣，故物之生也靜而化成，其毀也躁而變革，是以生從於化，極由乎變，變化不息，此成敗之由來也。天地易位，寒暑移方，水火易處，當動用時，氣之遲速往復故不常在，雖不可究識意端，然微甚之用，而為化為變，風所由來也。人氣不勝，因而感之，故病生焉。若倚伏者，禍福之萌也。有禍者，福之所倚也。有福者，禍之所伏也。由是故禍福互為倚伏。物盛則衰，樂極則哀。是福之極，故為禍所倚。否極之泰，未濟之濟，是禍之極，故為福所伏。故吉凶成敗，自然之理。彼動靜之理，氣有常運，其微也為物之化，其甚也為物之變。化流於物，故物得之以生；變行於物，故物得之以死。由是成敗倚伏，生於動之微甚遲速爾。豈惟氣獨有是哉？人在氣中，養生之道，進退之用，皆然也。期者，言人之期，可見者二，天地之期不可見也。夫二可見者，一曰生之終也，二曰變易與土同體。然後捨小生化，歸於大化，以死後猶變化未已，故可見者二。天地終極，人壽有分，長短不相及，故人見之者鮮矣。不生化，言亦有不生不化者乎？出入謂喘息，升降謂化氣也。夫毛羽倮鱗介，及飛走跂行，皆生氣根於身中，以神為動靜之主，故曰神機。然金玉土石，鎔埏草木，皆生氣根於外，假氣以成立主持，故曰氣立。故無出入升降之四者，則神機與氣立皆絕也。夫因氣以成形者，假出入息以為化主，因物以全質者，本陰陽升降之氣以作生源，若非此道，則無能致生者也。故包藏生氣者，皆謂生化之器，觸物然矣。夫竅橫者，皆有出入去來之氣；竅豎者，皆有陰陽升降之氣往復於中。何以明之？則壁窻戶牖兩面伺之，皆承來氣衝擊於人，是則出入氣也。夫陽升則井寒，陰升則水煖，以物投井，及葉墜空中，翩翩不疾，皆升降所碍也。虛管既滿，捻上懸之，水固不泄，為無升氣而不能降也。空瓶小口，頓溉不入，為氣不出而不能入也。由是觀之，升無所不降，降無所不升；無出則不入，無入則不出。夫羣品之中，皆出入升降，不失常守，而云非化者，未之有也。有失無失，有情無情，去出入、已升降而云存者，未之有也。故曰，升降出入，無器不有。器，謂天地及諸身也。宇，謂屋宇也。以其身形包藏腑臟，受納神靈，與天地同，故皆名器也。諸身者，小生化之器宇；太虛者，廣生化之器宇也。生化之器，自有小大，無不散也。夫小大器皆生有涯，分散有遠近也。故真生假立，形器者無不有升降。近者不見遠，謂遠者無涯，遠者無常，見近而嘆其有涯矣。既近遠不同期，合散殊時節，即有無交競，異見常乖，及至分散之時，則近遠同歸於一變也。四者，謂出入升降，有出入升降則為常守。有出無入，有入無出，有升無降，有降無升，則非生之氣也。若非胎息道成，居常而生，則未之有屏出入息，泯升降氣而能存其生化者，故貴常守。然出入升降生化之元主，故不可無之，若反常之道，則神去其室，生化微絕，非災害而何哉？夫喜於遂，悅於色，畏於難，懼於禍，外惡風寒暑濕，內繁饑飽愛慾，皆以形無所隱，故常嬰患累於人間也。不生不化，言人有逃陰陽，免生化，而不生不化，無始無終，同太虛自然也。夫惟真人與道合一耳。】
【`馬蒔`曰：帝問其有間乎者，蓋承上文天地初中升降之義，而問寒暑燥熱風火等氣，其於升降相遘相臨相值之交接處，有空隙之間乎否也？伯言氣有勝復者，言天地相遘相臨相值者，凡五氣有盈虛多少，常於升降之交接處，強弱侵陵，乘勢勝復，無空隙之間也。故其勝復之作於升降交接處，有為敷和、彰顯、溽蒸、清潔、淒滄之德者，有為生榮、蕃茂、豐備、緊斂、清謐之化者，有為曲直、燔爍、高下、散落、沃衍之用者，有為摧拉、炎燥、淫潰、肅殺、凝冽之變者，惟變則邪氣居之，於人為病死也。帝問何為邪乎？言何故而變為邪也。伯言物之生從於化，物之極由乎變者，言變化二氣，猶陰陽晝夜之相反，而物之生從化，極由變，故變之於化更相薄物，則化者成之所由而為正氣，變者敗之所由而為邪氣。是故謂變為邪也。氣有往復，用有遲速者，言變化之氣皆有往復，其往復之用，皆有遲速也。如後篇[氣交變]大論所謂春有鳴條律暢之化，則秋有霧露清涼之政者，是其化氣往復之類是也。冬有慘悽殘賊之勝，則夏有炎暑燔爍之復者，是變化往復之類，又皆其往復之用遲者也。所謂少陰所至為太暄寒，陽明所至為散落溫者，是其往復之用速者也。凡變化必有此往復遲速四者播扇，然後化之正風，變之邪風，始來薄人也。成敗倚伏遊於中，即冬傷於寒，春必病溫，春傷於風，夏必飧泄，及仲景所謂伏氣伏寒之類是也。帝問遲速往復播扇，風所由生而化而變，故因運氣盛衰之變，而常然生風者耳。人感其風以為成敗者，則倚伏遊行於中，不於當時隨感而發作者何也？伯言成敗倚伏生於動，動而不已則變作者，倚伏之義始明矣。所謂傷寒屬內傷十居八九者，蓋言成敗倚伏遊於中者，皆生於人之所動，人動有節而自養，則其氣和，而所感者亦化，氣之和來居，以為成身之生氣倚伏遊於中焉。人動無節而煩勞，則其氣乖，而所感者亦化氣之乖來居，以為敗身之病根倚伏遊於中焉。至於動而不已，煩勞無休，而重感變氣以啟之，然後舊之倚伏者，始發而變作矣。有期乎者，兼動靜而問，但生化以動為期，不生化以靜為期。上已言成敗倚伏生於動，故此但言靜之為期而死耳。期者，變作之期也。言變動而不以之動作也。不生不化，靜之為期而列矣。故曰不生不化，靜之期也。故動物靜，則以口鼻出入之息廢，而神機化滅為期，植物靜，則以根柯升降之化已，而氣立孤危為期也。故動物非息出入，則無以生長壯老已，植物非化升降，則無以生長化收藏，是以升降出入，無器不有。故動植之器，乃化生之宅宇，氣散則出入升降各相離分，而生化息矣。器，謂天地及諸身也。宇，謂屋宇也。以其身形包藏腑臟與天地同，故皆名器。諸身者，小生化之氣宇，太虛者，廣生化之氣宇也。夫無不出入，無不升降，化有小大，自蠢動之微，至天地之廣，期有遠近，自蜉蝣之朝生暮滅至聃彭之壽年千百，凡此出入升降四者，何物不有，而貴常守，否則災害至矣。故曰無形無患者，蓋言動而不已則變作，人能忘形而常守出入升降之氣，不至煩勞，則自無化滅之患。正此四者之有而貴常守，反常則災害至之謂也。帝又問人之陰陽免生化而不生不化者乎？伯言真人與道為一，生化與天地同久，而不假於生化也。】
【`張志聰`曰：此論六氣臨御於天地上下之間，有勝復之作，有德化之常，有災眚之變，人與萬物生於天地氣交之中，莫不由陰陽出入之變化，而為之生長壯老已。能出於天地之外，而不為造化之所終始者，其唯真人乎！遘，謂六氣之遇合。臨，謂六氣之加臨。值，謂六氣之直歲。勝復，淫勝鬱復也。德化者，氣之祥。用者，體之動。變者，復之紀。邪者，變易之氣也。[五常政]大論曰：氣始而生化，氣終而象變。是以生長收藏，物之成也。災眚變易，物之敗也。故人與萬物生長於陰陽變化之內，而成敗倚伏於其中。氣有往復，謂天地之氣有升有降也。用有遲速，謂陰陽出入有遲有速也。風者，天地之動氣，能生長萬物，而亦能害萬物者也。動者，升降出入之不息也。萬物之成敗，由陰陽之變化，是以成敗之機，倚伏於變化之中，如不生不化，靜而後已，蓋言天地之氣，動而不息者也。不生化，言有不生不化之期乎？夫天地開闢而未有不運動生化者也。出入，闔闢也。機，樞機也。神機者，陰陽不測之變化也。夫闔闢猶戶扇，樞即轉樞，蓋舍樞則不能闔闢，舍闔闢則無從轉樞，是以出入廢則神機之化滅矣。升降，寒暑之往來也。夫陰陽升降，皆出乎地，天包乎地之外，是以升降息，在外之氣孤危，孤則不生矣。《下經》曰，根於外者，命曰氣立，氣止則化絕；根於中者，命曰神機，神去則機息也。已，死也。生長壯老已，指動物而言。生長化收藏，指植物而言。凡有形者謂之器，言人與萬物生於天地氣交之中，有生長壯老已，皆由乎升降出入之氣化，是以無器不有此升降出入也。凡有形之物，無不感此天地四方之氣，而生而化，故器者，乃生化之宇，器敗則陽歸於天，陰歸於地，而生化息矣。故萬物無不有此升降出入，亦由成敗而後已。然天地之氣化動靜，又有小大近遠之分，如朝菌不知晦朔，蟪蛄不知春秋，此化之小者也。靈蓂大椿，以千百歲為春，千百歲為秋，此化之大者也。夫天地之氣，陽動陰靜，晝動夜靜，此期之近者也。天開於子，地闢於丑，天地開闢，動而不息，至戌亥而復，天地渾元靜而不動，此期之遠者也。而人生於天地之間，有此升降出入之氣，而貴常守此形，常懷憂患，如反常則災害並至。故曰無形無患，謂能出於天地之間，脫履形骸之外，而後能無患也。然生於天地之間，而不為造化之所囿者，其惟真人乎！真人者，提挈天地，把握陰陽，壽敝天地之外，而無有終時，是不與天地之同動靜者也。】


# 氣交變
★ 素問·氣交變大論篇第六十九
【`馬蒔`曰：此篇專明氣交之變，乃五運太過不及，德化政令常變勝復為病之事，故名篇。】

黃帝問曰：五運更治，上應天期。陰陽往復，寒暑迎隨。真邪相薄，內外分離。六經波蕩，五氣傾移。太過不及，專勝兼並。願言其始，而有常名。可得聞乎？岐伯稽首再拜，對曰：昭乎哉問也！是明道也！此上帝所貴，先師傳之，臣雖不敏，往聞其旨。
帝曰：余聞得其人不教，是謂失道，傳非其人，慢泄天寶。余誠菲德，未足以受至道，然而眾子哀其不終，願夫子保於無窮，流於無極，余司其事，則而行之，奈何？
岐伯曰：請遂言之也。《上經》曰，夫道者，上知天文，下知地理，中知人事，可以長久，此之謂也。
帝曰：何謂也？
岐伯曰：本氣位也。位天者，天文也；位地者，地理也；通於人氣之變化者，人事也。故太過者先天，不及者後天，所謂治化而人應之也。
【`王冰`曰：期，三百六十五日四分日之一也。專勝，謂五運主歲太過也。兼並，謂主歲之不及也。常名，謂布化於太虛，人身參應病之形診也。至道者，非傳之難，非知之艱、行之難，聖人愍念蒼生，同居永壽，故屈身降志，請受於天師，太上貴德，故後己先人，苟非其人，則道無虛授。黃帝欲仁慈惠遠，博愛流行，尊道下身，拯乎黎庶，乃曰，余司其事，則而行之。夫道者，大無不包，細無不入，故天文地理人事，咸通三陰三陽，司天司地，以表定陰陽生化之紀，是謂位天位地也。五運居中，司人氣之變化，故曰通於人氣。先天後天，謂生化氣之變化所主時也。】
【`馬蒔`曰：此帝欲聞道，而伯以運氣即道告之也。五運更治，上應天期者，即[六節臟象]論、[天元紀]大論皆云，五運相襲，而皆治之，終期之日，周而復始也。陰陽往復，寒暑迎隨，即天元紀大綸云，有餘而往，不足隨之，不足而往，有餘從之，知迎知隨，氣可與期也。真邪者，真氣邪氣也。內外者，表裏也。六經者，手足各有六經也。專勝，謂五運主歲太過也。兼並，謂主歲不及也。位天位地者，謂三陰三陽司天司地也。五運居中，司人氣之變化，故曰通於人氣也。先天後天，謂生化氣之變化所主時也。太過歲化先時而至，不及歲化後時而至也。】
【`張志聰`曰：上應天期者，每運主期年之三百六十五日，上應週天之三百六十五度也。迎隨，往來也。真邪相薄者，有德化之祥，有變易之氣也。六經，三陰三陽之六經；五氣，五臟之氣也。此言民感勝復之氣而為病也。專勝兼並者，太過不及之歲所勝之氣，專勝有勝復之氣。兼並如委和之紀，是謂勝生，其果棗李，其穀稷稻，其味酸辛，其色白蒼，其畜犬雞，其音角商是也。始者，天氣始於甲，地氣始於子，子甲相合而歲運立矣。無極者，大聖之業。事者，陰陽通變之事。《上經》謂上世先師所傳之經，能知天地人三才之道，可通於無窮，究於無極也。氣位者，五運六氣各有司天紀地，主歲主時之定位也。位天者，在天之呈象；位地者，地理之應六節也。人居天地氣交之中，隨四時陰陽之變化者，人事也。故運氣之太過者，四時之氣，先天時而至；歲運之不及者，四時之氣，後天時而至，此歲運之變化而人應之也。如蒼黅丹素元，天之象也。風寒暑濕燥火，天之氣也。】

帝曰：五運之化，太過何如？
岐伯曰：歲木太過，風氣流行，脾土受邪，民病飧泄，食減體重，煩冤腸鳴，腹支滿，上應歲星。甚則忽忽善怒，眩冒巔疾。化氣不政，生氣獨治，雲物飛動，草木不寧，甚而搖落，反脅痛而吐甚，衝陽絕者，死不治，上應太白星。歲火太過，炎暑流行，金肺受邪，民病瘧，少氣，欬喘血溢，血泄注下，嗌燥，耳聾，中熱，肩背熱，上應熒惑星。甚則胷中痛，脅支滿，脅痛，膺背肩胛間痛，兩臂內痛，身熱骨痛，而為浸淫。收氣不行，長氣獨明，雨水霜寒，上應辰星。上臨少陰少陽，火燔焫，水泉涸，物焦槁，病反譫妄狂越，欬喘息嗚，下甚血溢泄不已，太淵絕者死不治，上應熒惑星。歲土太過，雨濕流行，腎水受邪，民病腹痛，清厥，意不樂，體重煩冤，上應鎮星。甚則肌肉萎，足萎不收，行善瘈，腳下痛，飲發，中滿，食減，四肢不舉。變生得位，藏氣伏，化氣獨治之，泉涌河衍，涸澤生魚，風雨大至，土崩潰，鱗見於陸，病腹滿溏泄，腸鳴反下，甚而太谿絕者，死不治，上應歲星。歲金太過，燥氣流行，肝木受邪，民病兩脅下少腹痛，目赤痛，眥瘍，耳無所聞；肅殺而甚，則體重煩冤，胷痛引背，兩脅滿，且痛引少腹，上應太白星。甚則喘，欬逆氣，肩背痛，尻陰股膝髀腨胻足皆病，上應熒惑星。收氣峻，生氣下，草木斂，蒼乾凋隕，病反暴痛胠脅，不可反側，欬逆甚而血溢，太衝絕者死不治，上應太白星。歲水太過，寒氣流行，邪害心火，民病身熱，煩心，躁悸，陰厥，上下中寒，譫妄，心痛，寒氣早至，上應辰星。甚則腹大脛腫，喘欬，寢汗出，憎風，大雨至，埃霧朦鬱，上應鎮星。上臨太陽，雨冰雪霜不時降，濕氣變物，病反腹滿，腸鳴，溏泄，食不化，渴而妄冒，神門絕者死不治，上應熒惑、辰星。
【`王冰`曰：太過謂歲氣有餘，木餘則土氣卑屈，故飧泄食不化而下出也。脾虛故食減體重，煩冤腸鳴，腹支滿也。歲木氣太盛，歲星光明，逆守星屬，分皆災也。忽忽善怒，眩冒巔疾者，凌犯太甚，遇於金故自病也。木餘土抑，故不能布政於萬物。生氣，木氣也，太過故獨治而生化。風不務德，非分而動，則太虛之中，雲物飛動，草木不寧，動而不止，金則勝之，故甚則草木搖落也。脅反痛，木乘土也。衝陽，胃脈也。木氣勝而土氣乃絕，故死也。金復而太白逆守屬星者，危也。其災之發害於東方，人之內應，則先害於脾，後傷肝也。此諸壬歲也。少氣，謂氣少不足以息也。血泄，謂血利便血也。血溢，謂血上出於七竅也。注下，謂水利也。中熱，謂胸心之中也。背為胷中之腑，肩接近之，故胷心中及肩背熱也。火氣太盛，則熒惑光芒，逆臨宿屬，分皆災也。身熱骨痛浸淫者，火無德令，縱熱害金，水為復讎，故火自病。金氣退避，火氣獨行，水氣折之，故雨零冰雹，及遍降霜寒而殺物也。水復於火，天象應之，辰星逆凌，乃露災於物也。戊午戊子歲，少陰上臨，戊寅戊申歲，少陽上臨，是謂天符之歲。太淵，肺脈也。火勝而金絕，故死。火既太過，又火熱上臨，兩火相合，故形斯候。熒惑逆犯，宿屬皆危，此諸戊歲也。清厥，謂足逆冷也。意不樂，如有隱憂。土來刑水，天象應之，鎮星逆犯宿屬，則災。脾主肌肉，外應四肢，其脈起於足中指之端，循核骨內側，斜出絡跗，故病肉痿、足不收、行善瘈、足下痛等證也。得位，謂季月也。化氣太過，故水臟伏匿，而化氣獨治。土勝木復，故風雨大至，水泉涌，河渠溢，乾澤生魚。濕既盛矣，風又鼓之，故土崩潰。土崩潰謂垣頹岸仆，山落地入也。河溢泉涌，枯澤水滋，鱗物豐盛，故見于陸地也。太谿，腎脈也。土勝而水絕，故死。木來折土，天象逆臨，加其宿屬，正可憂也。此諸甲歲也。兩脅，謂乳下兩旁也。少腹，謂齊下兩旁髎骨內也。目赤，謂白睛色赤。痛，謂滲痛。眥，謂四際瞼睫之本。金氣已過，肅殺又甚，木氣內畏，感而病生。金盛應天，太白明大，加臨宿屬，心受災害，喘欬、逆氣、肩背痛等病，火氣復之自生病也。天象示應在熒惑，逆加守宿屬則可憂也。金氣峻虐，木氣被刑，火未來復，則欬逆甚而血溢也。斂，謂已生枝葉，斂附其身也。太衝，肝脈也。金勝而木絕故死。當是之候，太白應之，逆守星屬，病皆危也。此諸庚歲也。悸，心跳動也。譫亂語妄，妄見聞也。天氣水盛，辰星瑩明，加其宿屬，災乃至。水盛不已，為土所乘，故彰前候。埃霧朦鬱，土之氣，腎之脈，從足下上行入腹，從腎上貫肝鬲，入肺中，循喉嚨，故腹大脛腫喘欬也。腎為陰，故寢則汗出而憎風。夫土氣勝，折水之強，故鎮星明盛，以昭其應。丙辰丙戌歲，太陽上臨，是謂天符之歲，寒氣太甚，故雨化為冰雪，雨冰則雹也。霜不時降，彰其寒也。土復其水，則大雨霖霪，濕氣內深，故物皆濕變。神門，心脈也。水勝而火絕，故死。水盛太甚，則熒惑減曜，辰星瑩明，加以逆守宿屬，則危亡也。此諸丙歲也。】
【`馬蒔`曰：此即五運之歲氣太過者，而各詳其民病物變星應之異也。太過者，歲氣有餘也。惟歲之木氣太過，則風氣流行，而木來剋土，脾受木邪，故民病有為飧泄者，脾虛不能化食也；為食減者，脾虛不能進食也；為體重者，脾主肉，脾不運水，故體重也；為煩冤者，脾脈從胃別上膈注心中也；為腸鳴者，中氣不足，腸為之苦鳴也；為腹支滿者，脾虛則腹滿、腸鳴、飧泄、食不化也。木之精氣，上為歲星，故上與歲星而相應也。甚則木邪有餘，肝氣太過，忽忽然不時多怒，眩冒而頂巔沉重，正以肝脈隨督脈會於巔也。化氣者，土氣也。生氣者，水氣也。水餘上抑，故化氣不能布政於萬物，而水氣太過，故生氣獨治而生化。風不務德，非分而動，則太虛之中，雲物飛動，草木不寧，動而不止，金則勝之，故甚則草木搖落也。為民病者，在脅則痛，蓋肝脈貫鬲布脅肋也。在胃則吐，水來侮土，而胃氣不足也。衝陽，係足陽明胃經穴，在足跗上五寸，去陷骨上三寸骨間動脈，《傷寒論》謂之趺陽脈。其脈絕者，胃氣絕也，故死不治。金星為太白而來復之，則肝受災矣，故亦上應于太白星也。歲之火氣太過，則炎暑流行，而火來剋金，肺受火邪，故民病有為瘧，為少氣，為欬喘，為血溢，為血泄，為注下，為嗌燥，為耳聾，為中熱，為肩背熱。火之精氣為熒惑星，故上應熒惑星也。甚則火邪有餘，心氣太過，為胷中痛，脅支滿，脅痛，凡膺背肩胛間兩臂皆痛，正以手少陰心經之脈支別者，循胷出脅，直行者，從心系卻上肺，下出腋下，下循臑內後廉下肘，內循臂內後廉，抵掌後銳骨之端，故諸病有如是也。又為身熱骨痛，又為浸淫，蓋火有餘則身熱，水不勝火故骨痛，其痛流布於週身，故為浸淫也。收氣者，金氣也。長氣者，火氣也。火盛金衰，所以收氣不行，而長氣獨明。然火氣獨行，而金之子水，乃往折之，故有雨水霜寒也。水精之氣，上為辰星，故上應辰星也。且戊為太過之火，而上臨少陰為戊子、戊午，或臨少陽為戊寅、戊申，名曰天符，其火當燔焫，其水泉當涸，其物當焦槁，其在民病上而火盛，則為譫妄狂越，為欬喘，為息鳴，下而火盛，則血之溢泄不已，皆火盛金衰之病耳。太淵係手太陰肺經穴，在掌後陷中，脈會於此，其脈絕者，肺氣絕也，故死不治，其星仍應在熒惑也。歲之土氣太過，則濕氣流行，而土來剋水，腎水受邪，故民病有為大小腹痛，為清厥，為意不樂，為體重，為煩冤。土之精上為鎮星，故上應於鎮星也。甚則土邪有餘，脾經為病，為肌肉萎，為足萎不收，為行善瘈，為腳下痛，為水飲發，為中滿，為飲食減少，為四肢不舉，正以足太陰脾經之脈，起於足大指之端，循指內側上內踝前廉，上腨後循脛上膝股內前廉，入腹屬脾絡胃，故諸病有如是也。此皆變之生於得位者，謂土旺時月也。藏氣者，水氣也。化氣者，土氣也。土盛水衰，所以藏氣隱伏，而化氣獨治。然土氣獨行，而水之子為木者，風氣折之，故風雨大至，泉涌河衍，涸澤生魚，土隨崩潰，鱗見於陸也。其在民病，又為腹滿，為溏泄，為腸鳴反下，皆脾病耳。太谿足少陰腎經穴，在足內踝後骨上動脈陷中，甚至其脈絕者，是腎氣絕也，故死不治。歲星屬木，歲星來現，則脾必受刑，其應在歲星也。以土不務德，木來折之耳。歲之金氣太過，則燥氣流行，而金來剋木，肝受木邪，故民病有為兩脅下少腹痛，為目赤痛，為目眥生瘡瘍，為耳無所聞，至於肅殺，甚則為體重，為煩冤，為胷痛引背，為兩脅滿，為痛引少腹，正以肝脈起於足大指叢毛，上循足跗上廉上內踝上膕內廉，入毛中，過陰器，抵少腹，上貫膈布脅肋，循喉嚨入頏顙，連目系，上出額，與督脈會於巔。足少陽膽經之脈，其支者從耳後入耳中，出走耳前，至目銳眥，故諸病有如是，其應當在太白星也。甚則金邪有餘，肺氣太過，為喘欬逆氣，為肩背痛，為尻陰股膝髀腨胻足皆痛，正以金虛不能生水，遂使腎經亦病。蓋足少陰腎經之脈，起於足小指之下，斜趨足心，循內踝上腨內出膕內廉上股內，故病如是也。惟金氣太過，而火氣折之，其應當在熒惑星也。收氣者，金氣也。生氣者，木氣也。金氣太過，故收氣峻；而金來剋木，故生氣下。凡草木之類，皆斂之而為蒼乾凋隕也。至於民病，有為暴痛，為胠脅不可反側者，肝病也。有為欬逆太甚而血溢者，肺病也。太衝係足厥陰肝經穴，在足大指本節後二寸動脈應手，其脈絕者，肝氣絕也，故死不治。惟金盛木衰，其應當在太白星也。歲之水氣太過，則寒氣流行，而水來剋火，心受水邪，故民病有為身熱，為煩心，為躁為悸，為陰厥，為上下中之皆寒，為譫妄，為心痛者，皆心病也。其寒氣當早至，水精之氣，上為辰星，其應在於辰星也。甚則水邪有餘，腎經為病，為腹大，為脛腫，為喘欬，正以腎脈之所過，故病如是。腎為陰，故寢則汗出而憎風也。然歲水太過，則藏氣乃盛，長氣失政，故大雨時至，而水氣洪盛也。水盛不已，為土所乘，故為埃霧朦郁者，土之氣也。惟土氣折水之強，其上應者，當在鎮星，水勝土復也。且丙為太過之水，而丙辰、丙戌太羽，上臨太陽，名曰天符，其雨冰雪霜，不時下降，其水濕之氣，變乎物類，及為民病者，為腹滿、腸鳴、溏泄、食不化，此皆長夏之候，脾氣虛也。水來剋火，故心失其職，當為渴而妄冒。神門係手少陰心經穴，在掌後銳骨端陷中，其脈絕者，心氣絕也，故死不治。其上應之星，當為熒惑與辰星也。火為水剋，故熒惑見；上來復水，故辰星見。】
【`張志聰`曰：歲木太過，則制勝其土，而為脾病，飧泄、食減、腸鳴、腹滿，皆脾土之病。脾主肌肉四肢，故體重煩冤者，土傷則不能制水，水氣上乘於心也。上應歲星，光芒倍大。歲星，木星也。木運太過，諸壬歲也。若善怒、眩冒、巔疾，皆肝之病，此淫勝太過，而木反自傷也。化氣，土氣也，風木太過，是以化氣不能章其政令。生氣木氣也，風勝則動，是以在上之雲物飛動，在下之草木不寧，反脅痛而吐甚者，淫極而反招損也。食氣入胃，散精於肝，肝氣虛逆，故味甚。衝陽，胃脈也。木淫而土氣絕，故為死證，上應太白星明。太白，金星也。蓋歲運太過，畏星失色，而兼其母，歲木太過，則鎮星失色，而火之熒惑亦無光矣。熒惑失明，故太白得見，而復勝其木，此交相承制，自然之理也。又歲火太過，火勝則剋金，故金肺受邪。痎瘧，暑熱病也。壯火食氣，故少氣。肺受火熱，故喘欬也。肺朝百脈，陽脈傷則血溢於上，陰脈傷則血洩於下也。肺乃水之生源。嗌燥者，火熱爍金也。腎開竅於耳，水源已竭，則腎虛而耳聾矣。中熱者，熱淫於內也。肩背者，肺之俞也。熒惑，火星也。火氣勝，故上應熒惑、光芒倍大，火運太過，諸戊運也。膺胷之內，心主之宮城也。背為陽，心為陽中之太陽，故胷中膺背肩胛間痛脅支滿痛、兩臂內痛，手少陰之所行也。身熱骨痛者，火亢而水亦傷也。浸淫，火熱瘡也。此皆心火亢極而自傷也。雨水霜寒，寒水之氣復也。上應辰星當明。辰星，水星也。上臨者，司天之氣。上臨歲運，所謂天符之歲也。戊子，戊午歲，上臨少陰，戊寅、戊申歲，上臨少陽，司天與歲運相合，火氣更甚，故水泉涸而物焦枯也。按諸陽年主太過，故止有戊子、戊午、戊寅、戊申及丙辰、丙戌，有司天上臨，與歲運相合，其餘木金土歲，無上臨也。病反者，火亢極而反自傷也。譫妄狂越，熱極之變證，喘欬息鳴者，火上炎而鑠金也。心主血脈，下甚則迫血下泄而不已也。太淵，肺金之俞穴也。火亢極而金氣已絕，故為不治之死證，上應熒惑，光芒倍大。熒惑，火星也。夫在地為土，在天為濕，故歲土太過，雨濕流行。[六元正紀]論曰，太陰所至為雲雨。蓋濕土之氣，上升而為雲為雨也。腹痛，謂大腹小腹作痛，乃腎臟之病，土勝而水傷也。[藏氣法時]論曰，腎病者身重，腎虛者大腹小腹痛。腎為生氣之原，腎氣受邪，故手足厥逆而冷也。意之所存謂之志，腎藏志，志不舒，故意不樂也。人之行動，借氣呴而血濡，腎乃血氣之生原，故體重煩冤者，水不能濟火也。歲土太過，故上應鎮星增明。鎮星，土星也。土運太過，諸甲歲也。肌肉四肢，脾土之所主也。飲者，脾氣不能轉輸，而為痰飲、水飲也。中滿食減，土虛而不能主化也。此淫勝太甚，則反虛其本位而自傷也。故於四季月之十八日，土氣得位之時，而反變生此病，然以中土而可類推於他臟，如金病在秋，水病在冬，皆反病在於本位之時也。土勝則制水，是以臟氣伏也。泉涌河衍，涸澤生魚，濕淫太過也。風雨大至，木氣來復也。土崩潰，鱗見於陸，土敗而水泛也。腹滿、溏泄、腸鳴，脾土之虛證也。太谿，腎脈也。反下甚而太谿絕者，土敗而水反下甚也。水泛甚則腎氣絕矣。上應歲星倍明，木反勝也。又歲金太過，燥氣流行，則肝木受病矣。兩脅下，少腹痛，肝病也。肝開竅於目，故目痛眥瘍。肝虛則耳無所聞，[臟氣法時]論曰，肝病者兩脅下，痛引少腹，虛則目䀮䀮無所見，耳無所聞。體重者，肅殺而甚無生動之氣也。煩冤者，肝氣逆而不舒也。本經曰，腎虛脾虛肝虛，皆令人體重煩冤。[玉機真臟]論曰，肝脈不及，則令人胷痛引背，下則兩脅支滿。按上節之兩脅下，少腹痛，病肝臟之氣也。下節復言兩脅滿，且痛引少腹者，病肝臟之經脈也。蓋運氣與臟氣相合，是以太過不及之氣，先病臟氣而後及於經脈，與四時所感風寒暑濕之邪，先從皮毛而後入於經脈，從經脈而入於臟腑者之不同也。太白，金星也。金氣勝，故上應太白增光，金運太過，諸庚歲也。肅殺太甚，則金氣自虛，而火氣來復也。喘欬逆氣，肺病也。肺俞在肩背，故肩背痛尻陰股膝髀胻皆病者，金氣虛而下及於所生之水臟也。夫金淫太過，則反虛其本位，金虛不能生水，則火無所畏，而得以復之矣。故上應熒惑增光。若收氣峻利，而生氣下伏，是以草木斂而蒼乾凋落矣。暴痛胠脅，不可反側者，肝膽病也。肝脈貫肺中，故欬逆甚。肝主藏血，故血溢也。太衝，肝之俞脈也。金氣強甚，上應太白增光。按上節之所謂燥氣流行，民病兩脅下少腹痛者，謂歲運之太過於歲半以下，故至夏而火氣得以復之。此言收氣峻，病反暴痛胠脅者，復淫勝於歲半以下也。秋冬在金水當令之時，故至太衝脈絕，五運之氣同義。又水運太過，寒氣流行，故邪害心火；寒氣上乘，迫其火氣外炎，故身熱心煩。心悸者，水氣上凌於心也。躁者，火氣不交於陰也。陰氣寒甚，故厥逆於上。上下中寒者，三焦之火衰也。心神不寧，故譫妄也。寒主冬令，此歲氣流行，故寒氣早至。辰星，水星也。水氣太甚，故上應辰星倍明。歲水太過，諸內歲也。夫水淫甚而自傷，所謂滿招損也。[臟氣法時]論曰，腎病者，腹大脛腫，喘欬，寢汗出憎風。蓋水邪泛溢，土不能制之，則腹大脛腫，水氣上逆，則喘欬也。太陽之氣，生於水中，而主於膚表，水泛則源竭，太陽之氣，無從資生，表陽虛，故汗出憎風也。大雨至，埃霧朦鬱，水淫而土氣復也。[六元正紀]論曰，太陰所至為濕生，終為注雨。埃霧朦鬱者，土之濕氣上蒸也。土氣復，故上應鎮星倍明。上臨太陽者，寒水司天之氣，加臨於上，乃丙辰丙戌二歲，即天符歲也。寒水交盛，是以雨冰雪霜不時降。冰雪者，寒水之變易也。雨水下降，則土濕而物變，民病腹滿、腸鳴、溏泄、食不化者，皆水泛土敗之證也。脾土不能轉輸其津液，故渴。濕氣冒明，故妄冒也。神門，心脈也。水氣甚強，故上應熒惑失色，辰星倍明。】

帝曰：善。其不及何如？
岐伯曰：悉乎哉問也！歲木不及，燥乃大行，生氣失應，草木晚榮，肅殺而甚，則剛木辟著，柔萎蒼乾，上應太白星。民病中清，胠脅痛，少腹痛，腸鳴，溏泄，涼雨時至，上應太白星。其穀蒼，上臨陽明，生氣失政，草木再榮，化氣乃急，上應太白、鎮星。其主蒼早。復則炎暑流火，濕性燥，柔脆草木焦槁，下體再生，華實齊化，病寒熱、瘡瘍、疿胗、癰痤，上應熒惑、太白，其穀白堅。白露早降，收殺氣行，寒雨害物，蟲食甘黃。脾上受邪，赤氣後化，心氣晚治，上勝肺金，白氣乃屈，其穀不成，欬而鼽，上應熒惑、太白星。歲火不及，寒乃大行，長政不用，物榮而下，凝慘而甚，則陽氣不化，乃折榮美，上應辰星。民病胷中痛，脅支滿，兩脅痛，膺背肩胛間及兩臂內痛，鬱冒朦昧，心痛暴瘖，胷腹大，脅下與腰背相引而痛，甚則屈不能伸，髖髀如別，上應熒惑、辰星，其穀丹。復則埃鬱大雨，且至黑氣乃辱，病騖溏腹滿，食飲不下，寒中腸鳴，泄注腹痛，暴攣痿痹，足不任身，上應鎮星、辰星，元穀不成。歲土不及，風迺大行，化氣不令，草木茂榮，飄揚而甚，秀而不實，上應歲星。民病飧泄霍亂，體重腹痛，筋骨繇復，肌肉瞤酸，善怒。藏氣舉事，蟄蟲早附，咸病寒中，上應歲星、鎮星，其穀黅。復則收政嚴峻，名木蒼凋，胷脅暴痛，下引少腹，善太息，蟲食甘黃，氣客於脾，黅穀乃減，民食少失味，蒼穀乃損，上應太白、歲星。上臨厥陰，流水不冰，蟄蟲來見，藏氣不用，白乃不復，上應歲星，民乃康。歲金不及，炎火乃行，生氣乃用，長氣專勝，庶物以茂，燥爍以行，上應熒惑星。民病肩背瞀重，鼽嚏血便注下，收氣乃後，上應太白星，其穀堅芒。復則寒雨暴至，乃零冰雹霜雪殺物，陰厥且格，陽反上行，頭腦戶痛，廷及腦頂發熱，上應辰星，丹穀不成，民病口瘡，甚則心痛。歲水不及，濕乃大行，長氣反用，其化乃速，暑雨數至，上應鎮星。民病腹滿身重，濡泄，寒瘍流水，腰股痛發，膕腨股膝不便，煩冤、足痿，清厥，足下痛，甚則附腫。藏氣不政，腎氣不衡，上應辰星，其穀秬。上臨太陰，則大寒數舉，蟄蟲早藏，地積堅冰，陽光不治，民病寒疾於下，甚則腹滿浮腫，上應鎮星，其主黅穀。復則大風暴發，草偃木零，生長不鮮，面色時變，筋骨併闢，肉瞤瘛，目視䀮䀮，物疏璺，肌肉胗發，氣并膈中，痛於心腹，黃氣乃損，其穀不登，上應歲星。 【 疿，音費。繇，音搖。璺，音問。】
【`王冰`曰：清涼時至，加之薄寒，是謂燥氣。燥，金氣也。後時謂之失應。天地淒滄，日見朦昧，謂雨非雨，謂晴非晴，人意慘然，氣象凝斂，是為肅殺甚也。辟著，謂辟著枝莖，乾而不落也。柔萎，謂柔木之葉，青色不變而乾捲也。木氣不及，金氣乘之，太白之明，光芒而照其空也。金氣乘木，肝之病也。乘此氣者，腸中自鳴而溏泄者，即胠脅少腹痛之疾也。微者善之，甚者止之，遇夏之氣，亦自止也。遇秋之氣，而復有之，涼雨時至，謂應時而至也。金土齊化，故涼雨俱行，火氣來復，則夏雨少。金氣勝木，太白臨之，加其宿屬分皆災也。金勝畢歲，火氣不復，則蒼色之穀不成實也。此諸丁歲也。丁卯、丁酉歲，陽明上臨，是謂天刑之歲，金氣承天，下勝於木，故生氣失政，木華晚啟，金氣抑木，故秋夏始榮，結實成熟，化氣急速，故晚成也。金氣勝木，天應同之，故太白之見，光芒明盛。木少金勝，天氣應之，故鎮星太白潤明也。蒼色之物早凋，木少金乘之，故若火氣復金，夏生大熱，故萬物濕性，時變為燥，流火爍物，故柔脆草木及蔓延之類，皆上乾死而下體再生。若辛熱之草，死不再生也。小熱者死少，大熱者死多。火大復已，土氣間至，則涼雨降，其酸苦甘鹹性寒之物，乃再發生。新開與先結者，齊承化而熟，火復其金，太白減曜，熒惑上應則益光芒，加其宿屬，則皆災。以火反復，故白堅之穀，秀而不實也。陽明上臨，金自用事，故白露早降，寒涼大至，則收殺氣行，以太陽居土濕之位，寒濕相合，故寒雨害物，少於成實，金行伐木，假途於土，子居母內，蟲之象也。故甘物黃物，蟲蠹食之。清氣先勝，熱氣後復，復已乃勝，故火赤之氣後生化也。赤後化謂草木赤華及赤實者，皆後時而再榮秀也。其五臟則心氣晚王，勝於肺，心勝於肺，則金之白氣乃屈退也。金穀，稻也。鼽，鼻中水出也。金為火勝，天象應同，故太白芒減，熒惑益明也。若歲火不及則木勝，故寒乃大行，長政不用，則物容卑下，火少水盛，天象出見，辰星益明，此諸癸歲也。胷脅痛滿諸病，以其脈行於是也。火氣不行，寒氣禁固，髖髀如別，屈不得伸，水行乘火，故熒惑芒減，丹穀不成，辰星臨其宿屬之分，則皆災也。埃鬱大雨，土之氣復寒之氣必以濕，濕氣內淫，則生腹疾身重諸病也。土復於水，故鎮星明潤，臨犯宿屬，則民受病災矣。歲土不及，水無德也。木氣專行，故化氣不令生氣獨擅，故草木茂榮。飄揚而甚，是木不以德。土氣薄少，故物實不成。不實，謂粃惡也。土不及，木乘之，故歲星之見，潤而明也，此諸巳歲也。風客於胃，故病飧泄霍亂等病。土氣不及，木與齊化，故藏氣舉事，蟄蟲早附於陽氣之所，人皆病中寒之疾，筋骨搖動，復常則已也。土抑不伸，若歲星臨宿屬，則皆災也。金氣復木，故名木蒼凋。金入於土，母懷子也，故甘物黃物，蟲食其中。金入土中，故氣客於脾。金氣大來，與土復仇，故黅減實穀不成也。太白芒盛，歲減明也。己亥、己巳歲，厥陰上臨，其歲少陽在泉，火司於地，故墊蟲來見，流水不冰也。金不得復，故歲星之象如常，民康不病。若歲金不及，則火不務德而襲金危，炎火既流，則夏生大熱，生氣舉用，故庶物蕃茂，燥爍氣至，物不勝之，爍勝則爍石流金，涸泉焦草，山澤燔爍，雨乃不降，炎火大盛，天象應之，熒惑之見大明也，此諸己歲也。瞀，悶也。受熱邪，故生是病。收，金氣也。火先勝，故收氣後。火氣勝金，金不能盛，若熒惑逆守宿屬之分，皆受病。寒氣折火，則見冰雹先傷而霜雪後損，皆寒氣之常也。其災害，乃傷於赤化也。諸不及而為勝所犯，子氣復之者，皆歸其方。陰厥，謂寒逆也。水行折火，以救困金，天象應之，辰星明瑩，赤色之穀，為霜雹損之。濕乃大行，謂數雨也。化速，謂物早成也。火濕齊化，故暑雨數至，乘水不及，而土勝之，鎮星之象，增益光明，逆凌留犯，其又甚矣。藏氣不能由其政令，故腎氣不能內致和平，辰星之應，當減其明，或遇鎮星臨屬宿者乃災，此諸辛歲也。辛丑、辛未歲，上臨太陰，太陽在泉，故大寒數舉，土氣專勝，故鎮星益明。黅穀，應天歲威也，木復其土，故黃氣反損，而黅穀不登，木氣暴復，歲星下臨宿屬分者災。】
【`馬蒔`曰：此即五運之歲氣不及者，而各詳其民病物變星應之異也。歲之木氣不及，則金之燥氣大行，而木之生氣失應，草木失時而晚榮，至於肅殺而甚，則木之剛者，枝莖辟著，乾而不落也。木之柔者，萎而蒼乾。其應在太白星光芒而照，金傷木之不勝也。為民病者，其中清冷，其胠脅少腹皆痛，乃肝病也。其腸鳴，其溏泄，以木少則脾土無畏侮，反受邪也。涼雨者，金氣也。惟木衰金盛，故涼雨時至，其應亦在太白星也。其穀則蒼色，金勝而火不復，穀不成實也。歲木不及，而上臨陽明，是丁卯、丁酉，即天刑運也。金歲承天，下勝於木，故生氣失政，草木再榮，言後時始榮也。木氣既少，土氣無制，故化氣生長急速也。其上之所應者，太白鎮星潤而明，凡蒼色之物，又早凋落也。至於火氣復金，則炎暑流火，凡濕性之物反燥，柔脆之草木，上體焦槁，下體再生，其間先開先結者，齊承化而成熟。為民病者，當為寒熱，為瘡瘍，為疿疹，為癰為痤，皆火證也。其在上所應之星，當在熒惑與太白星。火復其金，熒惑光芒，太白減曜也。其穀色白而堅，秀而不實也。然陽明上臨，金自用事，故白露早降，寒涼大至，則收殺氣行，寒雨害物，少於成實，凡甘物黃物，蟲皆食之，以甘黃皆屬土，而在人則為脾土受邪。夫心氣晚旺，方能勝於肺金，則金之白氣，乃屈而退也，其金之穀則不成。其民病為欬為鼽，皆肺病也。其在上所應之星，則熒惑與太白星，其熒惑則益明，而太白則芒減也。歲之火氣不及，則水來剋火，而寒乃大行。長政者，火氣也。此則長政不行，而物之榮者，特榮於下而不發於上。至於凝慘已甚，則榮美乃折。其辰星之上應，當益明也。為民病者，為胷中痛，為脅支滿，為兩脅痛，為膺背肩胛間及兩臂內痛，為鬱冒朦昧，為心痛，為暴瘖，為胷腹大，脅下與腰背相引而痛，甚則腰背屈不能伸，凡為髖髀之所，與大體似別，此皆心受水抑，故諸病有如是也。其上應者，當熒惑芒減，辰星益明，水盛火衰也。其丹穀不成，亦水盛火也。至於復寒之氣，則土來勝水，埃鬱大雨，皆土之用也。黑氣者，水氣也。水氣乃屈，土濕流行，亦成民病，為騖溏，為腹滿，為飲食不下，為寒中，為腸鳴，為泄注，為腹痛，為暴攣，為痿為痹，為足不任身，此皆濕之為病也。其上應者，當為鎮星明潤，辰星減芒，至於元色之穀當不成耳。歲土之不及者，則風乃大行，而木來乘土，化氣不令。蓋化氣者，土氣也，惟化氣不令，生氣獨擅，草木雖得茂榮，然風乃飄揚而甚，秀而不實，正以土氣薄少也。其上應者，當歲星之明見耳。凡為民病，為飧泄，為霍亂，為體重，為腹痛，為筋骨繇復，為肌肉瞤酸，皆脾氣不足之病也。為善怒，肝氣有餘也。藏氣者，水氣也。土不勝水，水與齊化，故藏氣舉事，在物為蟄蟲早附於陽氣之所在，人咸病中寒之疾，其上應者歲星與鎮星，木星顯而土星微也。其穀則黅，土氣早成也。及夫金氣復木，則收氣乃行，遂為收斂嚴峻，名木蒼凋。為民病者，為胷脅暴痛，下引少腹，為善於太息，皆肝膽病也。蟲之所食，味甘色黃。邪之所客，尚在於脾。穀之黃者，皆以減去。民病少食失味，皆土氣不足之故也。彼蒼穀者屬木，亦以金復而損。其上之所應者，當太白芒盛，歲星減明也。己為土氣之不及，而上臨厥陰，則為己巳、己亥，其歲少陽在泉，火司於地，故流水不冰，蟄蟲來見，其藏氣者，水氣也，不能舉用，而火司於地，金不得復，其上應者，當為歲星如常也。夫火宜剋於水，而在泉有火，則火未全剋，斯民亦幸而康寧。歲之金氣不及，則火來剋金，而炎火乃行。生氣者，木氣也。長氣者，火氣也。金不勝木，則生氣乃用，而火來乘金，則長氣專勝。惟生氣乃用，故庶物以茂。惟長氣專勝，故燥爍以行其上應者，當在熒惑星之明也。為民病者，為肩背瞀重，為鼽，為嚏，為血便注下，皆肺金之為病也。收氣者，金氣也。火先勝，故收氣乃後。其上應者，當在太白星之微也。其穀堅者，止見其芒，以金氣不足，而堅芒早露也。至於水氣來復，則寒雨暴至，乃零冰雹霜雪殺物，為民物者陰氣治事，故足三陰之厥且革，而足三陽之厥，上行頭腦戶痛，延及腦項發熱，皆火氣不能勝陰耳。其上應者，當在辰星之明也。惟水勝侮火，故在物為丹穀不成，而在人為口生瘡，甚則心痛，皆心氣不足所致耳。歲之水氣不及，則上來剋水，而濕乃大行。長氣者，火氣也。水氣不足，故火氣反用。惟長氣反用，故其化乃速。惟濕乃大行，故暑雨數至，其上應者。當在鎮星明也。為民病者，為腹滿，為身重，為濡泄，為寒冷瘡瘍流水，為腰股痛發，為膕腨股膝不便，為煩冤，為足痿，為清厥，為腳下痛，甚則為胕腫，此皆病於腎水不足者，正以藏氣不政，腎氣不平故耳。其上應者，當為辰星之微也。其穀之所生者秬。夫辛為水氣之不及，而上臨太陰，則為辛丑、辛未，其歲為太陽在泉，故大寒數舉，在物則蟄蟲早藏，在地則積有堅冰，在天則陽光不治，在人則下有寒疾，甚則為腹滿浮腫，此皆水氣不足所致耳。其上應者，當為鎮星之明，而土氣終有餘也。惟土氣有餘，故穀主於黃。至於木復其土，則風氣大行，而大風暴發，草仆木落。凡生長二氣，皆不鮮明，在人則為面色時變，為筋骨併辟，為肉之瞤瘛，為目視䀮䀮，在物則為風所裂而為疏璺，在肌肉則為風疹所發，為肝氣並於鬲中，而痛及心腹。凡物受木侮，故黃氣乃損，其穀不登，上之所應者，當在歲星之明耳。】
【`張志聰`曰：歲氣不及，則己所不勝，侮而乘之，是以主歲之木運不及，則金之燥氣大行，木之生氣，失時而應，是以草木晚榮。辟，刑也。著，附也。肅殺之氣太甚，故雖堅剛之木，亦受其刑傷，而柔萎者則蒼乾矣。金氣反勝，故上應太白增光。水運不及，六丁歲也。中清者，清涼之氣，乘於中而中氣冷也。食氣入胃，散精於肝，行氣於筋，肝氣虛逆，而更兼中清，故腸鳴溏泄也。金氣清涼，故涼雨時至，金能生水也。金氣勝，故上應太白，光芒倍大。夫五穀受在地五行之氣而生長化收藏者也。木受金制，故其穀色蒼，陽明燥金，臨於司天之上，乃丁卯丁酉二歲，所謂天刑歲也。歲木不及，而又上臨金氣，是以木之生氣失政，草木受金刑而再榮，木不及則不能制土，故化氣乃急，金土之氣勝，上應太白鎮星光明。木受金制，故主蒼色早見，即制則生化之義。按諸陰年主不及，故止有丁卯、丁酉及己巳、己亥、辛丑、辛未歲，其諸癸諸乙歲。無司天之合勝也。復者，母鬱而子復也。流火，大火流下也。夏秋之交，大火西流，暑熱鑠金矣。長夏濕土主氣，因暑熱而濕性反燥，故萬物柔脆，草木焦槁，火主長氣，故下體再生。夫夏主華而秋主成實，火制其金，是以華實齊化。寒熱瘡瘍癰胗，皆暑熱病也。上應熒惑增光，太白減曜，其穀色白而堅實也。蓋秋主收成，因火制之，故早實也。又上臨陽明之歲，金氣用事，故至夏秋之交，白露早降，收殺氣行，而火復在後也。蓋不及之歲，所勝之氣妄行，而反自虛其位，故復氣得以勝之。今上臨陽明，金氣原盛，金氣盛則金之子氣亦能勝火，木之子欲復之，而金之子能勝之，是以赤氣後化也。寒雨，寒水之氣，金之子也。長氣後發，而收藏之令早行，故萬物為之賊害，而其穀不成也。蟲感雨濕之氣而生，夏秋之交，土氣用事，而反為寒雨所勝，是以蟲食甘黃，而脾土受邪也。肺開竅於鼻，故欬而鼽也。上應熒惑復曜，太白減明。蓋陽明燥金司天，則少陰君火主終之氣，故赤氣後化而白氣始屈也。其穀不成，當與其穀白堅對看。蓋火主長氣，金主收成，上節火制其金，是以華實齊化，其穀堅成，此收殺氣盛，寒雨早行，而長氣後發，四時失序，故其穀不成也。歲火不及，水反勝之，故寒乃大行，而長政不用也。夫萬物得長氣而榮美，夏長之氣被寒折於上，故物榮而下。凝慘，陰寒之氣也。太陽之氣，生於寒水之中，如凝慘太甚，則陽氣不生化矣。萬物得陽氣而榮，陽氣不化而榮美乃折矣。上句言寒勝於上，則長氣不能上榮；下句言寒凝於下，則陽氣不能施化於上。水氣勝，當上應辰星增曜。歲火不及六癸歲也。火運不及，寒乃勝之，則陽氣不能施化，故為胷脅膺背諸痛，所謂寒勝為痛痹也。鬱冒朦昧，寒濕之氣冒明也。水寒乘心，故心痛。心主言，故暴瘖。夫太陽主諸陽之氣，生於寒水之中，寒淫太甚，則生陽自虛。屈不能伸者，其病在筋，太陽主筋，陽氣虛不能養筋也。太陽氣之為病，腰似折，髀不可以曲，膕如結，踹如裂，是為踝厥，上應熒惑失色，辰星倍明。火受制，故其穀丹。埃，上。鬱，蒸也。濕土之氣，鬱蒸於上，是以大雨且至，所謂地氣升而為雲為雨也。[六元正紀]論曰，太陰所至為濕生，終為注雨溽下也。土氣復而水氣乃下伏也。騖溏腹滿，足不任身，皆寒濕之證。蓋水寒太甚，而又濕土復之，故為此諸病。上應鎮星增明，辰星減曜，寒濕相勝，而無燥熱之化，是以元穀不成。土運不及，木反勝之，故風乃大行，而土之化氣，不能章其政令也。風主生物，土主成物，故草木雖茂榮，而多不成實也。上應歲星增光。土運不及，六己歲也。瞤，動也。飧泄霍亂，體重腹痛，肌肉瞤酸，皆風木傷土之病。筋骨搖動，乃厥陰少陽之病。風木太過，故筋骨復搖而善怒也。土氣不及，則水無所制，故藏氣舉事，而蟄蟲早歸附也。成病寒中者，水寒上乘而火土衰也。上應歲星增光，鎮星失色。土受其制，故其穀黅。土弱水亢，金乃復之，故收政嚴峻，而名木蒼凋，病胷脅暴痛，下引少腹，肝木之病也。《靈樞經》曰：膽病者善太息。蓋木鬱則膽氣不舒，故太息以伸出之。蟲感寒濕之氣而生，蟲食甘黃。水氣客脾，水侵土也。蓋土運不及，而藏氣舉事，故金雖復之，而子亦隨之，金氣復則蒼穀乃損，水氣勝則黅穀乃減，民病食少失味，上應太白增光。又上臨厥陰，己巳己亥歲也。厥陰在上，則少陽在下，是以流水不冰蟄蟲不藏，而藏氣不用，謂歲半以下，得少陽之火，而冬令不寒也。歲運之木，雖不務其德，而乘侮其土，然值厥陰司天木氣不虛，故白乃不復，上應歲星增光。按勝氣在於歲半以前，復氣在於歲半以後。秋冬之時，木氣已平，金氣不復，故民乃得康矣。當知勝氣妄行，反自虛其本位，而子母皆虛，故復氣得以復之。如本氣不虛，則子氣亦實，復氣亦畏其子而不敢復矣。金運不及，則所勝之火氣乃行，金不能制木，故木之生氣乃用。火之長氣專勝，生長之氣盛，故庶物以茂，火氣專勝，故燥爍以行，上應熒惑，光芒倍大。歲金不及，六乙歲也。肺俞在肩背，故民病肩背。低目俯首曰瞀。[經脈]篇曰，肺氣動則病缺盆中，痛甚則交兩手而瞀。鼽嚏肺病，血便注下，火迫血液下注也。金受其制，是以收氣至秋深而後乃行，上應太白失色。收氣乃後，故其穀後成，堅芒成實也。金弱火亢，水乃復之，故寒雨暴至，繼以冰雹殺物，乃寒水之變也。厥，逆。格，拒也。秋冬之時，陽氣應收藏於陰臟，因寒氣厥逆，且格陽於外，致陽反上行，而頭腦戶痛，延及腦頂發熱，上應辰星倍明，水勝其長氣，是以丹穀不成。水寒之氣上乘，迫其心火外炎，故民病口瘡，甚則心痛。水運不及，土乃勝之，故濕氣大行。水弱而不能制火，故長氣反用，火土合化，故上化氣乃速，而暑雨數至。[六元政紀]論曰，太陰所至為化，為雲雨。上應鎮星倍明，水運不及六辛歲也。濕土太過，傷及腎陰，故為此諸病。《靈樞經》曰：陽氣有餘，榮氣不行，乃發為癰；陰陽不通，兩熱相搏，乃化為膿。又曰：寒邪客於經絡之中，不得復反，則為癰腫。此寒毒而無熱化，故發為寒瘍流水而無膿也。寒氣上凌，故煩冤也。水之藏氣不能章其政令，水臟之腎氣不得平衡，上應辰星失色。秬，黑黍也。土制其水，故秬穀得成。司天之氣，上臨太陰，乃辛丑辛未歲也。太陰濕土司天，則太陽寒水在泉，是以大寒數舉，而蟄蟲早藏也。寒氣數舉，故陽光不治於上；寒水在泉，故民病寒疾於下。甚則腹滿浮腫者，濕淫太過，而脾土受傷也。土應鎮星增曜，下主黅穀有成，水弱土勝，木後復之，故大風暴發，草偃木落，而生長不鮮澤也。陽明屬土，所主在面，故面色時變，辟，刑傷也。陽明主潤宗筋，諸筋皆屬於骨，陽明之中土氣傷，是以筋骨併辟也。瞤瘛，動掣也。䀮䀮者，眼目不明，因風勝而傷血也。物裂曰璺，物因風而破裂也。胗，疹也。風氣入於膈中，在上則痛於心，在下則痛於腹也。上主成物，土氣傷，故其穀不登，上應歲星，光芒涪大。】

帝曰：善。願聞其時也。
岐伯曰：悉乎哉問也！木不及，春有鳴條律暢之化，則秋有霧露清涼之政；春有慘悽殘賊之勝，則夏有炎暑燔爍之復。其眚東，其臟肝，其病內舍胠脇，外在關節。火不及，夏有炳明光顯之化，則冬有嚴肅霜寒之政；夏有慘悽凝冽之勝，則不時有埃昏大雨之復。其眚南，其臟心，其病內舍膺脇，外在經絡。土不及，四維有埃雲潤澤之化，則春有鳴條鼓折之政；四維發振拉飄騰之變，則秋有肅殺霖霪之復。其眚四維，其臟脾，其病內舍心腹，外在肌肉四肢。金不及，夏有光顯鬱蒸之令，則冬有嚴凝整肅之應；夏有炎爍燔燎之變，則秋有冰雹霜雪之復。其眚西，其臟肺，其病內舍膺脅肩背，外在皮毛。水不及，四維有湍潤埃雲之化，則不時有和風生發之應；四維發埃昏驟注之變，則不時有飄蕩振拉之復。其眚北，其臟腎，其病內舍腰脊骨髓，外在谿谷踹膝。夫五運之政，猶權衡也。高者抑之，下者舉之。化者應之，變者復之。此生長化成收藏之理，氣之常也。失常則天地四塞矣。故曰，天地之動靜，神明為之紀，陰陽之往復，寒暑彰其兆，此之謂也。
【`王冰`曰：春氣之化和氣也。勝，金氣也。復，火氣也。火復於金，悉因其木，故災眚之作，皆在東方。餘眚同夏氣之化火德也。勝，水虐也。復，土變也。南方，火也。四維為東南、東北、西南、西北方，日在四隅月也。飄蕩振拉，大風所作，失常之理，則天地四時之氣，閉塞而無所運行，故動必有靜，勝必有復，乃天地陰陽之道。】
【`馬蒔`曰：此承上文而言歲氣不及其勝必隨復，亦有不勝則不復也。歲木不及，金當來剋，如金不剋之，而春有鳴條律暢之化，則至秋之時，金無所復，而有霧露清涼之政，各不相悖也。如金來剋之，而春有慘悽殘賊之勝，則木生火，火剋金，而夏有炎暑墦爍之復。惟木被金凌，則木生於東，其災眚當見於東方也。在人之臟屬於肝，肝之分部，內在胠脅，外在關節，故病見於此耳。又歲火不及，水當來剋，如水不剋之，而夏有炳明光顯之化，則至冬之時，水無所復，而有嚴肅霜寒之政，各不相悖也。如水來剋之，而夏有慘悽凝冽之勝，則火生土，土來剋水，而不時有埃昏大兩之復，曰不時者，上主四季也。惟火被水凌，則火主於南，其災眚當見於南方也。在人之臟屬於心，心之分部，內在膺脅，外在經絡，故病見於此耳。又歲土不及，木當來剋，如木不剋之，而日在四隅之月，四維有埃雲潤澤之化，則至春之時，木無所復，而有鳴條鼓折之政，各不相悖也。如木來剋之，而四維發振拉飄騰之變，則土生金，金剋木，而秋有肅殺霖霪之復。惟土主四維，其災眚當見於四維也。在人之臟屬於脾，脾之分部，內在心腹，外在肌肉四肢，故病見於此耳。又歲金不及，火當來剋，如火不剋之，而夏有光顯鬱蒸之令，則至冬之時，水無所復，而有嚴凝整肅之應，各不相悖也。如火來剋之，而夏有炎爍燔燎之變，則金生水，水剋火，而秋有冰雹霜雪之復，惟金主於西，其災眚當見於西方也。在人之臟屬於肺，肺之分部，內在膺脅肩背，外在皮毛，故病見於此耳。又歲水不及，土當剋水，如土不剋之，而四維有湍潤埃雲之化，則四維之日，土無所復，而不時有和風生發之應，各不相悖也。如土來剋之，而四維發埃昏驟注之變，則水生木，木剋土，而不時有飄蕩振拉之復。惟水主於北，其眚當見於北方也。在人之臟屬於腎，腎之分部，內在腰脊骨髓，外在谿谷腨膝，故病見於此耳。夫五運之政猶權衡，然高則亢，故當抑之，此太過之歲也。下則卑，故當舉之，此不及之歲也。化則順，故當應之；變則極，故當復之，此合太過不及之歲而皆然也。然皆生長化收藏之理，氣隨時運，不失其常，否則天地四塞矣。故[陰陽應象]大論、[五運行]大論皆曰，天地之動靜，神明為之綱紀。其[五運行]大論曰，陰陽之升降，寒暑彰其兆。今曰，往復者，即升降之義，正此五運猶權衡數語之謂也。】
【`張志聰`曰：時謂四時，亦有五運之勝復也。[至真要]論曰：初氣至三氣，天氣主之，勝之常也。四氣至終氣，地氣主之，復之常也。蓋五運主歲，所勝之氣在歲半以前，所復之氣在歲半以後，若夫四時之勝復，隨所主之時以勝之，亦隨所主之時以復之，與歲運不同。夫一歲之中，有歲運之勝復，有四時之勝復，知歲與時而運始詳。木不及則金當勝之，如春有鳴條律暢之化，則秋有霧露清涼之政，此各守四時之本位，無勝無復，氣之和者也。如春有慘悽殘賊之勝，則夏有災暑燔爍之復，其災眚當主於東方，其臟在肝，其病內舍胠脅，肝之分也。外在關節，肝主筋也。餘四時同義。按不及謂歲運之不及，歲運不及，必有勝有復，如得時氣之和，則無勝復矣。水不勝火，則火有明顯之德化矣。無勝則無復，冬得以章其寒肅之政令矣。埃昏大雨之復土復水也。其災眚當主於南方，其臟為心，其病內舍膺脅，蓋膺脅之內，心之分也。外在經絡，心主血脈也。埃雲潤澤，土之德化也。鳴條鼓拆，木之政令也。此氣之和平，無勝復也。振拉飄騰，木淫而勝土也。肅殺霖霪，秋金之復也。土王四時，故曰四維，曰不時。心者胃脘之分，腹者脾土之郛郭也。光顯鬱蒸，火之化也。[六元正紀]論曰：少陽所至為火，生終為蒸溽。此德化之常也。膺胷之內，肺之分也。脅內乃雲門、天府之分，肺脈之所出，肩背肺俞之分，皮毛肺所主也。水不及則土勝之，湍潤埃雲，土之德化也。和風生發，木之和氣也。埃昏驟注，土之淫勝也。飄蕩振拉，風木之復也。腰脊者，腎之府。骨髓者，腎所主。谿谷者，骨所屬。踹膝者，腎脈之所循也。夫五運陰陽之政令，猶權衡之平，高而亢者，必有所抑，因太過也。卑而下者，必有所舉，因不及也。德化者四時應之，變易者隨時復之，此生長化收藏之理，四時之常氣也。失常則天地四時之氣皆閉塞矣。夫應天之氣，動而不息，應地之氣，靜而守位。神明者，九星懸朗，七曜周旋也。此承上文而言盛衰勝復，即天地之動靜，生長化收藏，即陰陽之往復。動靜不可見，有神明之紀可察，陰陽不可測，有寒暑之兆可知，此天地陰陽之道也。】

帝曰：夫子之言五氣之變，四時之應，可謂悉矣。夫氣之動亂觸遇，而作發無常會，卒然災合，何以期之？
岐伯曰：夫氣之動變固不常在，而德化政令災變，不同其候也。
帝曰：何謂也？
岐伯曰：東方生風，風生木，其德敷和，其化生榮，其政舒啟，其令風，其變振發，其災散落。南方生熱，熱生火，其德彰顯，其化蕃茂，其政明曜，其令熱，其變銷爍，其災燔焫。中央生濕，濕生土，其德溽蒸，其化豐備，其政安靜，其令濕，其變驟注，其災霖潰。西方生燥，燥生金，其德清潔，其化緊斂，其政勁切，其令燥，其變肅殺，其災蒼隕。北方生寒，寒生水，其德淒滄，其化清謐，其政凝肅，其令寒，其變凓冽，其災冰雪霜雹。是以察其動也，有德有化，有政有令，有變有災，而物由之，而人應之也。
【`王冰`曰：振，怒也。發，出也。散，謂物飄零而散落也。驟注，急雨也。緊，縮也。切，急也。肅殺，謂風動草樹，聲若乾也。殺氣太甚，則木青乾而落也。淒滄，薄寒也。凓冽，甚寒也。冰雪霜雹，寒氣凝結所成。水復火，則非時而有也。夫德化政令，和氣也。動靜勝復，施於萬物，皆悉生成。變災，殺氣也。其出暴速，其動驟急，其行損傷，雖皆天地自為動靜之用，然物有不勝，其動者且損、且病、且死焉。】
【`馬蒔`曰：此詳四時之德化政令災變，人物之所不能外也。帝問五運太過不及之氣，發作無常，卒然生災，何以期而知之？伯言四時之德化政令變災，各有所屬，物必由之，人必應之，觀其所動屬於何時，則可以期之矣。】
【`張志聰`曰：此節復論五運四時之氣，有德化之常，有災眚之變，必察其動而後知之。蓋言太過之歲有淫勝，不及之歲有勝復，此歲運之常，可與之期者也。然五運之氣，生於五方，五方之氣，合於四時，在歲運雖有淫勝鬱復之變，在四時又有德化政令之和，與歲運不同其候也。故必察其氣之動也。是德是化，是政是令，是變是災，萬物由之而或成或敗，人應之而或病或康，此氣運之有歲有時，有常有變，又不能於先期而必者也。】

帝曰：夫子之言歲候，其太過不及，而上應五星。今夫德化政令災眚變易，非常而有也。卒然而動，其亦為之變乎？
岐伯曰：承天而行之，故無妄動、無不應也。卒然而動者，氣之交變也，其不應焉。故曰，應常不應卒，此之謂也。
帝曰：其應奈何？
岐伯曰：各從其氣化也。
帝曰：其行之徐疾逆順何如？
岐伯曰：以道留久，逆守而小，是謂省下。以道而去，去而速來，曲而過之，是謂省遺過也。久留而環，或離或附，是謂議災與其德也。應近則小，應遠則大。芒而大倍常之一，其化甚大，常之二其眚即也。小常之一，其化減小，常之二，是謂臨視，省下之過，與其德也。德者福之，過者伐之，是以象之見也，高而遠則小，下而近則大，故大則喜怒邇，小則禍福遠。歲運太過，則運星北越，運氣相得，則各行其道。故歲運太過，畏星失色而兼其母，不及則色兼其所不勝。肖者瞿瞿，莫知其妙。閔閔之當，孰者為良。妄行無徵，示畏侯王。
帝曰：其災應何如？
岐伯曰：亦各從其化也。故時至有盛衰，凌犯有逆順，留守有多少，形見有善惡，宿屬有勝負，徵應有吉凶矣。
帝曰：其善惡何謂也？
岐伯曰：有喜有怒，有憂有喪，有澤有燥，此象之常也，必謹察之。
帝曰：六者高下異乎？
岐伯曰：象見高下，其應一也，故人亦應之。 【 卒，音猝。伐、罰同。見、現同。】
【`王冰`曰：德化政令，氣之常也。災眚變易，氣卒交會而有勝負者也。常謂四時之氣，不差晷刻者，不常不久也。以道謂順行，留久謂過應留之日數也。省下，謂察天下人君之有德有過者也。順行已去，已去輒逆行而速，委曲而經過，是謂遺其過而輒省察之也。環，謂如環之繞，盤廻而不去也。火議罪，金議殺，土木水議德也。近，謂犯星常在。遠，謂犯星去久。大小，謂喜慶及罰罪事。甚，謂政令大行也，金火有之。省謂省察人有德有過者也。故侯王人吏，安可不深思誡慎耶？若有德，則天降福以應之；有過，則天降禍以淫之。象之見，見物之理也。象見高而小，既未即禍，亦未即福。象見下而大，福既不遠，禍亦未遙。歲運太過者，謂火運火星木運木星之類也。北越，謂北而行也。運氣相得，則無剋伐之嫌，故守常而各行於中道。兼其母，謂木失色而兼黑，火失色而兼蒼，土失色而兼赤，金失色而兼黃，水失色而兼白也。兼所不勝，謂木兼白色，火兼黑色，土兼蒼色，金兼赤色，水兼黃色也。妄行無徵，示畏侯王，謂不議天意，私心度之，妄言災咎，卒無徵驗，適卒以示畏之兆於侯王，熒惑於庶民矣。五星之至，相王為盛，囚死為衰。東行凌犯為順災輕，西行凌犯為逆災重。留守日多則災深，留守日少則災淺。星喜潤則為見善，星怒躁憂喪則為見惡。宿屬謂所生月之屬二十八宿，及十二辰相分所屬之位也。命勝星，不災不害，不勝星，為災小重；命與星相得，雖災無害。災者，獄訟疾病之謂也。雖五星凌犯之事，時遇星之囚死時月，雖災不成。然火犯留守逆臨則有誣譖獄訟之憂，金犯則有刑殺氣鬱之憂，木犯則有震驚風鼓之憂，土犯則有中滿下利跗腫之憂，水犯則有寒氣衝稸之憂，故曰徽應有吉凶也。夫五星之見也，從夜深見之。人見之喜，星之喜也；見之畏，星之怒也；光色微曜，乍明乍暗，星之憂也；光色迥然，不彰不瑩，不與眾同，星之喪也；光色圓明，不盈不縮，怡然瑩然，星之喜也；光色勃然臨人，芒彩滿溢，其象懍然，星之怒也。觀象覩色，則中外之應，人天咸一矣。】
【`馬蒔`曰：此詳言歲氣上應五星，其所應者，從歲氣之化，其行之徐疾逆順者，合人君之德過，且有星色之可驗。有災應之可據，有善惡之可辨也。上文言歲候有太過不及，而上與歲星、熒惑、鎮星、太白、辰星相應，但歲候之德化政令，而有災眚變易，皆非常而有者，若卒然而動，則五星亦卒然而變乎？伯言歲候承天而行，故無妄動，五星無不與之相應，其卒然而動，乃氣之交變也，五星未必卒然應之。故曰，應常不應卒也。夫上文之勝復，皆上應之。而此言應常不應卒者，蓋無大變易則不應，但其勝復則當色有燥澤之異，無分小大以應之也。所謂應之常者，亦惟歲星之化，以風應之；熒惑之化，以熱應之；鎮星之化，以濕應之；太白之化，以燥應之；辰星之化，以寒應之。氣變則應，故各從其氣化也。星之所行，有徐有速，有逆有順者，有省下之義，有省遺過之義，有議災與德之義，有省下過與德之義。故道者，五星運行之路也，或留久而過於應留之日數，或逆守而小於本然之星體，是謂省下之為人君者，其有德有過何如也。始以道而去，非留守，非逆守，然去而速來，或委曲而過其日數，是謂省人君之過。始雖少改，繼有所遺，故見象如此也。有久留不去，環遶盤廻，或離或附，是謂無所常時，議其過而欲災之，又議其有德而欲免之，故見象又如此也。凡應之近者，則其象必大，即下文所謂下而近則大，大則喜怒邇也。今應近則星應大，反高遠而小，凡應之遠者，則其象必小，即下文所謂高而遠則小，小則禍福遠也。今應遠則星應小，反下而大，其大何如，較常大者一倍，則政化甚大，蓋得令而適中者也。若大者二倍，則太過矣，其災眚即至。小者何如，較常小者一倍，則政化減小，蓋失令而非中者也。若小者二倍，則太不及矣，其眚亦即至。是皆臨視人君，省其道過與德。故有德則錫之以福，有過則罰之以禍，是以象之見也。凡高而遠者，其象則小，小則禍福之應亦遠。凡下而近者，其象必大，大則喜怒之至必邇。試觀歲運太過，則壬歲歲星，戊歲熒惑，甲歲鎮星，庚歲太白，丙歲辰星，皆運星也，從北而越行。蓋極星在北，顧人君有德有過，自有凌犯退避之象。若運氣相得，而非太過不及，則運星各行纏度而無北越。且其太過之歲，木能剋土，鎮星為畏，當失其黃色而兼赤。火能剋金，太白為畏，當失其白色而兼黃。土能剋水，辰星為畏，當失其元色而兼白。金能剋木，歲星為畏，當失其蒼色而兼元。水能剋火，熒惑為畏，當失其赤色而兼蒼也。至於不及之歲，則木不勝金，其色兼白，火不勝水，其色兼元，土不勝木，其色兼蒼，金不勝火，其色兼赤，水不勝土，其色兼黃。由此推之，則運氣相得之歲，五星固各行以道，而又各如其本色也。凡此諸星之色，其肖象甚為可畏，瞿瞿然宜驚顧也，莫知其妙有如此者。閔閔者，《說文》以為病，又以為傷痛也。如有過無德，則獨當其病，尚知何星之為善耶？彼有不知天象妄行無徵之說，以示畏於侯王，而卒無所驗，致使侯王懈修德之心，此又得罪於主上者也。帝問星象既異，災應何如？伯言各從其歲氣之所化也。故歲有太過不及，則時之至也，有盛有衰，其凌犯有逆有順，其留守之日有多有少，其形見有善有惡，其宿屬有勝有負，其徵應有吉有凶，災應安得而同耶？帝又以星之善惡為問，伯言星有喜怒、憂喪、澤燥之反，乃天象之常，必謹察之可也。帝又以六者之高下為問，蓋以何者宜高，何者為下也。伯言象之所見者，不分高下，其為應一也。故人之應於下者，亦各有以致之耳。】
【`張志聰`曰：此承上文而言歲運之太過不及，必上應五星，今云德化政令災眚變易，又非一定常有之氣，如卒然而為德化政令，卒然而為災眚變易，其於五星亦為之變乎？而不知五星之應歲運，而不應時氣之卒變也。承天者謂五運之氣，上承天干之化運，承天運而行之，故無妄動，無不上應於五星也。卒然而動者，乃四時氣交之變也，其不上應於五星焉。故曰，應常不應卒，此之謂也。常者，謂五運主歲，有太過不及之氣，有淫勝鬱復之常。卒者，謂五方四時之氣，卒然而為德化政令，卒然而為災眚變易也。蓋四時之氣生於五方，五方之氣，在地五行之氣也。因時氣而變歲氣者，地氣之變易天氣也。氣化者，五運之化氣也。甲己運化土，乙庚運化金，丙辛運化水，丁壬運化木，戊癸運化火，五陽年主太過，五陰年主不及，而各上應乎天之五行。徐疾逆順，謂五星之行徐行疾，順行逆行也。道，五星所行之道路也。留久，稽留而延久也。逆守，逆而不進，守其度也。小者，光芒不露也。省下，謂察其分野之下，君民之有德有過也。去而速來，曲而過之，謂既去而復速來，委曲逡巡，而過其度也。省遺過，謂省察有未盡，而復省其所遺之過失也。久留者，守其位而不去也。環，旋轉也。或離或附，欲去不去也。議災與德者，謂君民之有過者，議降之以災，有德者，議降之以福也。應，謂禍福之應。遠近，謂分野之遠近也。芒，五星之光芒也。化，謂淫勝鬱復之氣化也。如勝復之氣盛，則上應之星，光倍常而大。勝復之氣減，則上應之光芒倍常而小。若光芒之大，倍於平常之二，其災眚即至也。若小於平常之二倍，是謂臨視，謂臨上而視下，省察其君民之有德者，降之以福，有過者伐之以災。喜怒者，星象之有喜有怒也。君民有德，星象喜之；君民有過，星象怒之。禍福者，所降之禍福也。光芒倍大，其眚即也。留守而小，欲君民之省過也。首言星象之大小，應分野之遠近，次言星象之大小，因勝復之甚減，末言星象之大小，應禍福之疾遲。運星北越，謂十二年天符之歲，運氣之更盛者也。運星，主歲之星，北越，謂越出本度而近於北也。北乃太乙所居之宮，北越而與天樞相合，故又各曰太乙天符。運氣相得者，謂木運臨卯，火運臨午，土運臨四季，金運臨酉，水運臨子，此運氣與歲氣相得，乃平氣之年，是以運星各自行其本度，而無侵凌之盛強。如歲運太過，則主歲之星不守其度，而侵侮其所不勝，是以畏星失色也。如歲木太過，則歲星乘所不勝之土，而鎮星失色矣。如歲土太過，則鎮星乘所不勝之水，而辰星失色矣。兼其母者，謂畏星之母，亦兼失其色，蓋畏星之母，即勝星之子，謂亢則害而不能生化其子氣也。如不及之歲，則所不勝之星，亦兼見其色，如歲木不及，則所勝之太白增光，而所不勝之土氣無畏，其鎮星亦兼見其色矣。五運相同，肖取法也。瞿瞿，卻顧貌。謂取法星象之吉凶，莫能知其微妙。閔閔，多憂也。憂瞻星象喜怒燥澤之當，當以孰法為良，蓋甚言其星象之不易占，使不求良法而妄言占象，則所言之吉凶皆無徵驗矣。反以禍福之說，而示畏於侯王，此天官家之不學無術也。災應謂五星之變，下應民物之災眚，各從其五運之氣化也。五星之應時而至，有盛有衰，彼此凌犯，有順有逆，留守之日，有多有少，所見之象，有喜潤之善，有憂怒之惡。五宿之屬，有勝星之勝，有畏星之負，下應於君民，有福德之吉，有災病之凶。澤，光潤也。燥，乾枯也。按班固曰：五行精氣，其成形在地，則結為木火土金水；其成象在天，則木合歲星居東。火合熒惑居南，金合太白居西，水合辰星居北，土合鎮星居中央，分旺四時，則春木夏火秋金冬水，各王七十二日，土王四季，辰戌丑未之月各十八日，合之為三百六十日。其為色也，則木青火赤金白水黑土黃。其為分野，各有歸度，旺相休廢，其色不同。旺則光芒，相則內實，休則光芒無角不動搖，廢則光少。色白圜者喪，赤圜者兵，青圜者夏水，黑圜者疾多死，黃圜者吉。白角者哭泣之聲，赤角者犯我城，黑角者水行窮兵。太史公曰：五星同色，天下偃兵，百姓安寧，五穀蕃昌，春風秋雨，冬寒夏暑，日不食朔，月不食望，是為有道之國，必有聖人在乎其位也。夫六者之象，雖高遠而小，下近而大，其應一也。故人應之而為吉凶禍福，亦無有分別也。】

帝曰：善。其德化政令之動靜損益，皆何如？
岐伯曰：夫德化政令，災變不能相加也。勝復盛衰，不能相多也。往來小大，不能相過也。用之升降，不能相無也。各從其動而復之耳。
【`王冰`曰：天地動靜，陰陽往復，以德報德，以化報化，政令災眚及動復亦然，故曰不能相加也。勝盛復盛，勝微復微，不應以盛報微，以化報變，故曰不能相多也。勝復之數，多少皆同，故曰往來小大，不能相過。木之勝金必報，火土金水皆然，未有勝而無報者，故用之升降，不能相使無也。從動而復，謂動必有復，察動以言復也。】
【`馬蒔`曰：此言歲氣之德化政令，災變勝復，往來升降，各從其動而復之，皆自有相稱之妙。上文有德化政令，故帝以動靜損益問之。】
【`張志聰`曰：往來小大者，太過為大年，不及為小年。有餘而往，不足隨之，不足而往，有餘從之，故曰不能相過也。用，謂陰陽氣之為用也。天地陰陽之氣，升已而降，降已而升，寒往則暑來，暑往則寒來，故曰不能相無也。從其動而復之者，謂勝復之往來，陰陽之升降，各從其氣之動而復之。[六微旨]論曰：成敗倚伏生乎動，動而不已則變作矣。】

帝曰：其病生何如？
岐伯曰：德化者氣之祥，政令者氣之章，變易者復之紀，災眚者傷之始。氣相勝者和，不相勝者病，重感於邪則甚也。
【`王冰`曰：變易，綱之紀，謂復紀為報復之綱紀也。重感，謂年氣已不及，天氣又見剋殺氣，是為重感。】
【`馬蒔`曰：此言民病之生，亦存乎人之所感也。上文言民病，故帝以病何從生問之。伯言歲候有德化，乃氣之祥瑞者也。歲候有政令，乃氣之彰著者也。歲候有變易，乃報復乙紀也。歲候有災眚，乃傷物之始也。人之氣與歲氣相勝則病，不生而為和，否則病生，又否則重感於邪而病更甚矣。】
【`張志聰`曰：此言病生於變易也。歲氣之有德有化，乃氣之和祥，有政有令，乃氣之彰著也。變易者，報復之紀；災眚者，乃民病所傷之始也。氣謂變易之氣。按[六節臟象]論曰：變至則病，所勝則微，所不勝則病，因而重感於邪則死矣。故非其時則微，當其時則甚也。蓋謂春時變長夏之氣，長夏變冬氣，冬變星熱之氣，夏變秋氣，秋變春氣，所謂得五行時之勝，乃時氣相勝變氣，故為和平。如歲木不及，歲金太過，春時反變為肅殺；如歲火不及，歲水太過，夏時而反寒氣流行，是時氣與變氣不相勝，則病矣。故非其所勝之時則微，當其所勝之時則甚也。重感於邪者，謂四時不正之邪也。】

帝曰：善。所謂精光之論，大聖之業，宣明大道，通於無窮，究於無極也。余聞之，善言天者，必應於人；善言古者，必驗於今；善言氣者，必彰於物；善言應者，同天地之化；善言化言變者，通神明之理。非夫子孰能言至道歟？乃擇良兆，而藏之靈室，每旦讀之，命曰氣交變，非齋戒不敢發，慎傳也。
【`王冰`曰：太過不及，歲化無窮，氣交遷變，流於無極。然天垂象，聖人則之，以知吉凶，何者？歲太過而星大或明瑩，歲不及而星小或失色，故吉凶可指而見也。吉凶者何？謂物稟五常之氣以生成，莫不上參應之，有否有宜，故曰吉凶斯至矣。故曰，善言天者，必應於人也。言古之道，而今必應之，故曰善言古者，必驗於今也。化氣生成，萬物皆稟，故言氣應者以物明之，故曰善言應者，必彰於物也。氣化之應，如四時行，萬物備，故善言應者，必同天地之造化也。物生謂之化，物極謂之變，言萬物化變，終始必契於神明運為，故言化變者，通於神明之理。聖人智周萬物，無所不通，故言必有發，動無不應之也。靈室，謂靈蘭祕室，黃帝之書府也。】
【`張志聰`曰：精光之論，論神明之理也。大聖之業，通於無窮者，上以治民，下以治身，德澤下流，傳之後世，無有終時也。蓋天地陰陽之道，上帝之貴也，非齋戒不敢發，敬謹之至，恐傳非其人，慢泄天寶也。】


# 五常政
★ 素問·五常政大論篇第七十上
【 馬蒔按林億曰：詳此篇統論五運有平氣不及太過之事，次言地理有四方高下陰陽之異，又言歲有不病而臟氣不應，為天氣制之而氣有所從之說，仍言六氣五類相制勝而歲有胎孕不育之理。而後明在泉六化，五味有厚薄之異，而以治法終之，此篇之大概如此。而專名[五常政]大論者，舉其所先者言也。】
【`張志聰`曰：言五運有政令之常，有常而後有變。上章論五運之氣，有餘而往，不足隨之，不足而往，有餘從之。太過不及，為民病物變，上應五星，故曰[氣交變]大論。此篇論五運主歲，有平氣有太過有不及，各主果穀蟲畜草木生物數聲色味生長收藏，皆五行政令之常，故曰[五常政]大論。運氣七篇，大略相同，而各有條理，學者各宜體認。】

黃帝問曰：太虛寥廓，五運廻薄，衰盛不同，損益相從。願聞平氣何如而名？何如而紀也？
岐伯對曰：昭乎哉問也！木曰敷和，火曰升明，土曰備化，金曰審平，水曰靜順。
帝曰：其不及奈何？
岐伯曰：木曰委和，火曰伏明，土曰卑監，金曰從革，水曰涸流。
帝曰：太過何謂？
岐伯曰：木曰發生，火曰赫曦，土曰敦阜，金曰堅成，水曰流衍。
【`王冰`曰：敷和，謂敷布和氣，物以生榮。升明，謂火氣高明。備化，謂廣被化氣，周於羣品，審平，謂金氣清審平而定。靜順，謂水體清靜，順於物也。委和，謂陽和之氣，委屈少用。伏明，謂明曜之氣，屈伏不申。卑監，謂土雖卑，猶監萬物之生化。從革，謂從順革易，堅成萬物。涸流，謂水少，故流注乾涸也。發生，謂宣發生氣，萬物以榮，赫曦，謂盛明。敦阜，謂土餘，故高厚。堅成，謂氣爽風勁，堅成庶物。流衍，謂泮溢也。】
【`馬蒔`曰：此言歲分平氣太過不及，而有三氣之紀名也。迴薄者，迴遶而依薄也。氣盛則損，氣衰則益，故氣之平，必有名以紀之。伯言木歲平氣，名曰敷和，敷布其和氣也。火歲平氣，名曰升明，火升而顯明也。土歲平氣，名曰備化，土以化物為德，其化及羣品而周備也。金歲平氣，名曰審平，氣至金而平定，而其氣詳審也。水歲平氣，名曰靜順，水性本順，而其氣又沉靜也。至於木歲不及，名曰委和，蓋氣以敷和為平，而不及則和氣委屈也。火歲不及，名曰伏明，蓋氣以升明為平，而不及則明顯有所伏也。土氣不及，名曰卑監，上於五運為尊，而不及則氣之卑者，得以制之也。金氣不及，名曰從革，金性至剛，而不及則從彼氣以變革也。水氣不及，名曰涸流，水以流衍為性，而不及則水少而流涸也。至於歲木太過，名曰發生，蓋木主生氣，而木盛則發生也。歲火太過，名曰赫曦，曦乃日光，而其氣則烜赫也。歲土太過，名曰敦阜，土本高厚，而其氣尤敦厚也。歲金太過，名曰堅成，金以成物為德，而氣盛則甚堅也。歲水太過，名曰流衍，水盛則泮衍洋溢也。】
【`張志聰`曰：太虛，謂空冥之境。寥廓，幽遠也。迴薄，旋轉也。盛衰，太過不及也。有盛衰則損益相從矣。平氣乃歲會之紀，氣之平者也。若五運之平氣，而各有紀名也。東方生風，風生木，木得其平，則敷布陽和之氣，以生萬物，火性炎上，其德顯明。土主化物，而周備於四方。金主肅殺，得其和平，不妄刑也。水體清靜，性柔而順。復言五運不及，而各有紀名也。木氣不及，則不能敷布陽和而委弱矣。火氣不及，則光明之令不升，而下伏矣。土氣不及，則卑下堅守，而不能週備於四方矣。金性本剛，不及則從火化而變革矣。水氣不及，則源流乾涸矣。若五運太過，而亦各有紀名也。木氣有餘，發生盛也。赫曦，光明顯盛之象。敦厚，阜高也。金體堅剛，用能成物，衍滿而溢也。】

帝曰：三氣之紀，願聞其候。
岐伯曰：悉乎哉問也！敷和之紀，木德週行，陽舒陰布，五化宣平，其氣端，其性隨，其用曲直，其化生榮，其類草木，其政發散，其候溫和，其令風，其臟肝，肝其畏清，其主目，其穀麻，其果李，其實核，其應春，其蟲毛，其畜犬，其色蒼，其養筋，其病裏急支滿，其味酸，其音角，其物中堅，其數八。升明之紀，正陽而治，德施周普，五化均衡，其氣高，其性速，其用燔灼，其化蕃茂，其類火，其政明曜，其候炎暑，其令熱，其臟心，心其畏寒，其主舌，其穀麥，其果杏，其實絡，其應夏，其蟲羽，其畜馬，其色赤，其養血，其病瞤瘈，其味苦，其音徵，其物脈，其數七。備化之紀，氣協天休，德流四政，五化齊修，其氣平，其性順，其用高下，其化豐滿，其類土，其政安靜，其候溽蒸，其令濕，其臟脾，脾其畏風，其主口，其穀稷，其果棗，其實肉，其應長夏，其蟲倮，其畜牛，其色黃，其養肉，其病否，其味甘，其音宮，其物膚，其數五。審平之紀，收而不爭，殺而無犯，五化宣明，其氣潔，其性剛，其用散落，其化堅斂，其類金，其政勁肅，其候清切，其令燥，其臟肺，肺其畏熱，其主鼻，其穀稻，其果桃，其實殼，其應秋，其蟲介，其畜鷄，其色白，其養皮毛，其病欬，其味辛，其音商，其物外堅，其數九。靜順之紀，藏而勿害，治而善下，五化咸整，其氣明，其性下，其用沃衍，其化凝堅，其類水，其政流演，其候凝肅，其令寒，其臟腎，腎其畏濕，其主二陰，其穀豆，其果栗，其實濡，其應冬，其蟲鱗，其畜彘，其色黑，其養骨髓，其病厥，其味鹹，其音羽，其物濡，其數六。故生而勿殺，長而勿罰，化而勿制，收而勿害，藏而勿抑，是謂平氣。 【 瞤，音純。否，同痞。】
【`王冰`曰：陽舒陰布，五化宣平，謂自當其位，不與物爭，故五氣之化，各布政令於四方，無相干犯也。隨，謂順於物化也。曲直，材幹皆應於肝。生榮，謂木化宣行，則物生榮而美。其類草木，謂木體堅高，草形卑下，然各有堅脆剛柔蔓結條屈者。春氣發散，物稟以生，木之政也。和乃春之氣令。風謂木之令行以和風。其臟肝，謂五臟之氣，與肝同。清為金令，木性暄，故畏清。陽升明見，故主目，麻，蒼色。李，味酸也。其實核，謂中有堅核者。四時之中，春化同木，故應春。木化宣行，則毛蟲生。故其蟲毛。犬，謂如草木之生無所避也。色蒼者，木化宣行，則物浮蒼翠也。養筋者，酸入筋也。裏急支滿者，木氣所生也。味酸者，木化敷和則物酸味厚。其音角，調而直也。中堅，象土中之有木也。八者，木之成數也。升明之紀，真氣高，火炎上也。火躁疾，故性速。燔灼皆火之用，長氣盛，故物蕃茂。其類火，謂五行之氣，與火同類。德合高明，火之政。炎暑，氣之至令。熱，謂熱至乃令行也。其臟心者，心氣應火也。寒為水令，心性暑熱故畏寒，火以燭幽，舌申明故主舌。麥色赤，杏味苦。絡，謂中有支絡者。四時之氣，夏氣同，故應夏。其蟲羽，火化宣行則羽蟲生。馬，謂健決躁速，火類同之。色赤，同火明也。瞤瘈，火之性動也。味苦者，外明氣化，則物苦味純也。其音徵，和而美也。脈，謂中多支脈，火之化也。七者，火之成數。備化之紀，其土德靜，分助四方，贊成金木水火之政。土之氣厚，應天休和之氣，以生長收藏，終而復始，故曰五化齊修。氣平，謂土之生平而正也。其性順，謂應順羣品悉化成也。其用高下，謂田土高下皆應之。其化豐滿，謂豐滿萬物，非土化不可。類土者，五行之化上類同也。土體厚，土德靜，故政化安靜。脾氣同土，故臟脾。風，木令也，脾性雖四氣兼並，然獨畏木也。土體包容，口主受納，故主口。稷色黃，棗味甘。其實肉，謂中有肌肉者。倮無毛羽鱗甲，故土同之。成彼稼穡，土之用也。牛之應用，其緩而和，故土同之。色黃同土，厚靜養肉也。土性壅礙，故病否。備化氣豐，則物味甘厚，故味甘。其音宮，大而重也。其物膚，謂物稟備化之氣，則多肌肉也。五者土之生數，正土不虛加也。犯，謂刑犯於物也。收而不爭，殺而無犯，匪審平之德，何以能為是哉？金氣以潔白瑩明為事，故氣潔。金性剛，故摧缺於物。其用散落，謂金用則萬物散落也。收斂堅強，為金之化。審平之化金類同，故類金。惟其類金，故化急速而整肅。其臟腑，謂肺氣之用，同金化也。熱，火令也。肺性涼，故畏火熱。其主鼻，謂肺藏氣鼻通息也。其穀稻，色白也。其果桃，味辛也，其實殼，謂外有堅殼者。其應秋，謂四時之化，秋氣同也。介，外被堅甲者。雞之性善鬬，象金用也。其色白，色同也，其養皮毛，堅同也。欬為有聲之病，金之應也。審平化治，則物辛味正。其音商，和利而揚也。其物外堅者，金化宣行，則物體外堅也。九者，金之成數也。又靜順之紀，其水之性下，所以德全。江海所以能為百穀主者，以其善下之也。其氣明者，清淨明昭，水氣所主，其性歸流於下也。沃沫衍溢，用非淨事，故沫生而流溢也。其化凝堅，以藏氣布化，則水物凝堅也。其類水，以靜順之化，與水同類也。井泉不竭，河流不息，則流寅之義。凝肅，寒來之氣候也。水令宣行，則寒司物化，故其令寒。其臟腎者，腎臟之用，同水化也。濕，土氣也。腎性凜，故畏土濕。其穀豆，色黑也。其果栗，味鹹也。其實濡，中有津液也。四時之化，與冬氣同。其蟲鱗，水化生也。其畜彘，善下也。其色黑，色同也。其養骨，髓氣入也。其病厥，倒行不順也。鹹，味同也。羽，深而和也。其物濡者，水化豐洽，則庶物濡潤也。六者，水之成數也。】
【`馬蒔`曰：此詳言歲運平氣之紀也。木氣之平，為敷和之紀，故木德週行，陽氣舒而陰氣布。凡生長化收藏之五化，無不宣平。木之氣端正，木之性順從，木之用曲直咸宜，木之化生發榮美。五行之木，類同草木，木之政主於發散，木之侯主於溫和，在天之令為風，在人之臟為肝。肝之性暄，故畏金令之清冷。肝之外候為目，在五穀為麻，在五果為李。凡果必有核，其實核當堅。在五時為春，在五蟲為毛，在五畜為犬，在五色為蒼。肝主筋，故人之當養者在筋，不養則病，病則為裏急支滿也。在五味為酸，在五音為角。凡物得木氣者，其中必堅，天以三生木，而地以八成之，故其數八。火氣之平，為升明之紀，故火主南方，為正陽，而治德之所施者周普。凡生長化收藏之五化，無不均衡。火之氣甚高，火之性最速，火之用燔灼，火之化蕃茂。五行之火，類與火同。火之政明曜，火之候炎暑，火之令熱。在人之臟為心，心屬火，火畏水，水性寒，故心畏寒。舌為心竅，故其主在舌。在五穀為麥，在五果為杏，其實中當有絡，在五時為夏，在五蟲為羽，在五畜為馬，在五色為赤。心主血脈，故所養在血脈，血脈不養，則病形於目為瞤，形於體為瘈。在五味為苦，在五音為徵，凡物得火氣者，其物多脈。地以二生火，而天以七成之，故其數七。土氣之平，為備化之紀，以土為化氣也。天主生，土為地主成；天主覆，土為地主載，其化氣協於上天之休德。土王於四時，故德流於四政。凡生長化收藏之五化，無不齊修。土之氣平正，土之性柔順，土之用可高可下，土之化為豐為滿。五行之土，類與土同。土之政主於安靜，土之候溽濕蒸熱，土之令以濕，在人之臟為脾，脾主土，木主風，故木能剋土，則脾之所畏者惟風。口為脾竅，故其主在口。在五穀為稷，在五果為棗。土主肉，故果之實多肉。在五時為長夏，在五蟲為倮，在五畜為牛，在五色為黃。脾主土，又主肉，故所養在肉，脾不養則其病為否塞。在五味為甘，在五音為宮。凡物得土氣者，則其膚必厚。天以五生土，而地以十成之，故其數五，土常以生也。金氣之平，為審平之紀。收氣者，金氣也。殺氣者，亦金氣也。惟氣得其平，故收而不爭，殺而無犯。凡生長化收藏之五化，無不宣明。金之氣潔，金之性剛，金之用則散落，金之化為堅斂。五行之金，類同於金。金之政勁肅，金之候清切，金之令為燥，在人之臟屬於肺，肺屬金，金畏火，火主熱，故畏熱。鼻為肺竅，故其主鼻。在五穀為稻，在五果為桃。金性堅，其果實之穀當堅。在五時為秋，在五蟲為介，在五畜為雞，在五色為白。肺主皮毛，故所養者當在皮毛，皮毛不養則傷肺，故其病欬。在五味為辛，在五音為商。凡外得金之氣者，其外必堅。地以四為金，而天以九成之，故其數九。水氣之平，為靜順之紀。藏氣者，水氣也，惟氣之平，故藏而勿害。水性下，故治而善下。凡生長化收藏之五化，咸各整齊。水之氣明，水之性下，水之用沃衍，水之化凝堅，五行之水，類同於水。水之政流演。水之候凝肅，水之令寒。在人之臟為腎，腎屬水，土性濕，故腎畏濕。腎開竅於二陰，故其主在二陰。在五穀為豆，在五果為栗，水以濡之，故其實必濡。在五時為冬，在五蟲為鱗，在五畜為彘，在五色為黑。腎主骨髓，故所養在於骨髓。腎為足經，故其氣逆則病為厥。在五味為鹹，在五音為羽。凡物得水氣者，皆濡而潤，天以一生水，而地以六成之，故其數六。凡此平氣之歲，惟生氣主歲則木，氣平，金為收氣者，不能縱其殺。長氣主歲則火氣平，水為藏氣者，不能縱其罰。化氣主歲則土氣平，木為生氣者，不能縱其制。收氣主歲則金氣平，火為長氣者，不能縱其害。藏氣主歲則水氣平，土為化氣者，不能縱其抑。是謂天氣平，地氣正，五化之氣，不以勝剋為用，故曰平氣也。】

委和之紀，是謂勝生，生氣不政，化氣乃揚，長氣不平，收令乃早，涼雨時降，風雲並興，草木晚榮，蒼乾凋落，物秀而實，膚肉內充，其氣斂，其用聚，其動緛戾拘緩，其發驚駭，其臟肝，其果棗李，其實核殼，其穀稷稻，其味酸辛，其色白蒼，其畜犬雞，其蟲毛介，其主霧露淒滄，其聲角商，其病搖動注恐，從金化也。少角與判商同，上角與正角同，上商與正商同。其病肢廢癰腫瘡瘍，其甘蟲，邪傷肝也。上宮與正宮同，蕭飋肅殺，則炎赫沸騰，眚於三，所謂復也。其主飛蠹蛆雉，乃為雷霆。伏明之紀，是謂勝長，長氣不宣，藏氣反布，收氣自政，化令乃衡，寒清數舉，暑令乃薄，承化物生，生而不長，成實而稚，遇化已老，陽氣屈伏，蟄蟲早藏，其氣鬱，其用暴，其動彰伏變易，其發痛，其臟心，其果栗桃，其實絡濡，其穀豆稻，其味苦鹹，其色元丹，其畜馬彘，其蟲羽鱗，其主冰雪霜寒，其聲徵羽，其病昏惑悲忘，從水化也。少徵與少羽同，上商與正商同，邪傷心也。凝慘凓冽，則暴雨霖霪，眚於九，其主驟注雷霆震驚，沉霒淫雨。卑監之紀，是謂減化，化氣不令，生政獨彰，長氣整，雨乃愆，收氣平，風寒並興，草木榮美，秀而不實，成而粃也。其氣散，其用靜定，其動瘍湧分潰癰腫，其發濡滯，其臟脾，其果李栗，其實濡核，其穀豆麻，其味酸甘，其色蒼黃，其畜牛犬，其蟲倮毛，其主飄怒振發，其聲宮角，其病留滿否塞，從木化也。少宮與少角同，上宮與正宮同，上角與正角同，其病飧泄，邪傷脾也。振拉飄揚，則蒼乾散落，其眚四維，其主敗折虎狼，清氣乃用，生政乃辱。從革之紀，是謂折收，收氣乃後，生氣乃揚，長化合德，火政乃宣，庶類以蕃，其氣揚，其用躁切，其動鏗禁瞀厥，其發欬喘，其臟肺，其果李杏，其實殼絡，其穀麻麥，其味苦辛，其色白丹，其畜雞羊，其蟲介羽，其主明曜炎爍，其聲商徵，其病嚏欬鼽衂，從火化也。少商與少徵同，上商與正商同，上角與正角同，邪傷肺也。炎光赫烈，則冰雪霜雹，眚於七，其主鱗伏彘鼠，藏氣早至，乃生大寒。涸流之紀，是謂反陽，藏令不舉，化氣乃昌，長氣宣布，蟄蟲不藏，土潤水泉減，草木條茂，榮秀滿盛，其氣滯，其用滲泄，其動堅止，其發燥槁，其臟腎，其果棗杏，其實濡肉，其穀黍稷，其味甘鹹，其色黅元，其畜彘牛，其蟲鱗倮，其主埃鬱昏翳，其聲羽宮，其病痿厥堅下，從上化也。少羽與少宮同，上官與正宮同。其病癃閉，邪傷腎也。埃昏驟雨，則振拉摧拔，眚於一，其主毛顯狐狢，變化不藏，故乘危而行，不速而至，暴瘧無德，災反及之，微者復微，甚者復甚，氣之常也。 【 霒，音陰。】
【`王冰`曰：委和之紀，是謂勝生。木少故生氣不政，土寬故化氣乃揚。火無忤犯，故長氣自平。木氣既少，故收令乃早。涼，金化也。雨，濕氣也。風，木化也。雲，濕氣也。草木晚榮，蒼乾凋落者，金氣有餘，木不能勝也。歲生雖晚，成者滿實，上化氣速，故膚肉內充也。氣斂，兼金氣也。用聚，不布散也。經，縮短也。戾，了戾也。拘，急也。緩，不收也。大屈卒申，驚駭象也。內應肝臟，果應棗李，棗土李木實也。核木穀金，稷稻金上穀也。味酸之物，熟兼辛也。蒼色之物，熟兼白也。犬雞，木從金畜也。毛介，毛從介者也。凄滄，金之化也。角商，角從商者也。搖動注恐。木受邪也。此皆木不自攻，故化從金。少角與判商同者，少角木不及，故半與商金化同也。上角與正角同者，上見厥陰，與敷和歲化，同謂丁亥、丁巳歲上之所見者也。上商與正商同者，上見陽明，則與平金歲化，同丁卯、丁酉歲上見陽明也。肢廢癰腫瘡瘍，金刑木也。甘蟲，子在母中也。雖化悉與金同，然其所傷則歸於肝木。上宮與正宮同者，土蓋其木，與未出等也。木未出土，與無木同，土自用事，故與正土運歲化同也。上見太陰，就謂上宮丁丑、丁未歲，上見太陰司天化之也。復，報復也。飛，羽蟲也。蠹內生蟲如蛆蠅，此物內自化者爾。雉，鳥耗也。伏明之紀，是謂勝長者，藏氣勝長也。火之長氣，不能施化，故水之藏氣反布於時，金土之義，與歲氣素無干犯，故金自行其政，上自平其氣也。寒清數舉，暑令乃薄者，火氣不用也。火令不振，故承化生之物，皆不長也。物實成熟，苗尚稚短，及遇化氣未長，而氣已老矣。陽氣屈伏，蟄蟲早藏者，陽不用而陰勝也。若上臨癸卯癸酉歲，則蟄反不藏。變易，謂不常其象見也。其發痛，由心所生。其臟心，歲運之氣，通於心也。栗水桃金果也。絡，支脈也。濡，有汁者也。豆水稻金穀也。苦鹹者，苦兼鹹也。元丹者，色丹之物，熟兼元也。馬彘，火從水畜。羽鱗，羽從鱗也。冰雪霜寒，乃水之氣。徵羽，徵從羽也。火之躁動，不拘常律，陰冒陽火，故昏惑不治。心氣不足，故喜悲善忘，此皆火弱水強，故伏明之紀，半從水之政化也。少徵與少羽同者，火少故半同水化也。上商與正商同者，歲上見陽明，則與平金歲化，同癸卯及癸酉歲上見陽明也。邪傷心，謂受病者心也。凝慘凓冽，水無德也。暴雨霖霪，土之復也。九，南方也。驟注震驚者，天地氣爭而生是變氣交之內，害及粢盛及傷鱗類也。沉陰淫雨，濕變所生。卑監之紀，是謂減化，謂化氣減少也。生政獨彰者，土少而木專其用也。不相干犯，則平整。化氣減，故雨愆期。風，木也。寒，水也。土少，故寒氣得行。生氣獨彰，故草木敷榮而端美，榮秀而美。氣生於木，化氣不滿，故物實中空，是以粃惡。氣散，謂氣不安靜，水且乘之，從木之風，故施散也。靜定，謂雖不能專政於時物，然或舉用，則終歸土德而靜定也。其發濡滯，土性也。其臟脾，謂主臟病也。李木栗。水果也。濡，中有汁者。核，中堅者。豆水麻，木穀。酸甘，甘味之物，熟兼酸也。蒼黃，色黃之物，外兼蒼也。牛犬土從木畜。倮毛，倮從毛也。飄怒振發，木之氣用。宮角，宮從角也。留滿否塞，土氣壅礙故也。此皆不勝，故從木化。少宮與少角同者，土少故半從木化。上宮與正宮同者，上見太陰，則與平土運生化同，己丑己未，其歲見也。上角與正角同者，上見厥陰，則悉是敷和之紀，己亥己巳，其歲見也。飧泄，風之勝也。縱諸氣金病即自傷脾。振拉飄揚，木無德也。蒼乾散落，金之復也。敗折虎狼，謂諸四足之獸，害於粢盛及生命也。生政乃辱，謂金氣行則木氣屈也。從革之紀，是謂折收者，火折金收之氣也。後謂不及時，收氣不能以時而行，則生氣自應布揚而用也。長化合德，火政乃宣者，火土之氣同生化也。氣揚，順火也。躁切，謂少雖後用，用則切急隨火躁也。鏗欬聲禁，謂二陰禁止也。瞀，悶也。厥氣，上逆也。欬，金之有聲，喘肺藏氣也。其臟肺，主臟病也。李木杏，火果也。穀絡，謂外有穀，內有支絡之實也。麻木麥，火穀，又色赤也。苦辛，謂苦味勝辛，辛兼苦也。白丹，赤加白也。雞羊金從火，土之兼化也。介羽，介從羽也。明曜炎爍，為火之勝。商徵，商從徵也，嚏欬鼽衂，為金之病，從火化者，火氣來勝，故屈己以從之也。少商與少徵同者，金少故半同火化。上商與正商同者，上見陽明則與平金運生化同，乙卯乙酉，其歲上見也。上角與正角同者，上見厥陰，則與平木運生化同，乙巳乙亥，其歲上見也。邪傷肺，謂有邪之勝則歸肺也。水復之作，雹形如半珠。七，西方也。鱗伏彘鼠，謂突戾潛伏，歲主縱之，以傷赤實及羽類也。生大寒者，水之化也。涸流之紀，陰氣不及，反為陽氣代之，故謂反陽。化氣乃昌者，少水而土盛也。草木條茂者，長化之氣豐而厚也。堅止謂便瀉。水少不濡，則乾而堅止，藏氣不能固，則注下而奔速。燥槁者，陰少而陽盛故爾。棗，土杏火果也。濡，水肉土化也。黍，火稷土穀也。甘鹹，甘入於鹹味甘美也。黅元，黃加黑也。彘牛，水從土畜也。鱗倮，鱗從倮也。羽宮，羽從宮也。痿厥堅下，謂水土參拜，此皆不勝於土，故從土化。少羽與少宮同者，水土各半化也。上宮與正宮同者，上見太陰，則與平土運生化同，辛丑辛未歲上見之。癃，小便不通。閉，大便乾濇不利也。邪傷腎，邪勝則歸腎也。埃昏驟雨，為土之虐，振拉摧拔，為木之復。一，北方也。毛顯，謂毛蟲，麋鹿麞麂猯兔虎狼，顯見傷於黃，實兼害倮蟲之長也。變化，謂為魅狐狸當之。不藏，謂害粢盛，鼠猯兔狐狢當之，所謂毛顯不藏也。復通言五行氣少，而有勝復之大凡也。乘彼孤危，恃乎強盛，不召而往，專肆威刑，怨禍自招，又誰咎也。】
【`馬蒔`曰：此詳言歲運不及之紀也。歲木不及，為委和之紀。生氣者，木氣也。化氣者，土氣也。長氣者，火氣也。收氣者，金氣也。木氣不及，金能勝之，是謂勝生，乃丁卯、丁酉、丁巳、丁亥、丁丑、丁未之歲也。蓋丁壬為木運，而丁乃木之不及，故金得以勝之。其生氣不政者，失其政也。化氣乃揚，木不勝土，故上寬則化氣揚也。木衰則火不盛，故長氣自平。木衰則金盛，故收令乃早。涼為金化，雲雨為濕氣，風為木令，三氣並行，故涼雨時降，風雲並興也。草木為木之類，金剋之，而其榮最晚，蒼乾凋落者多。凡物之秀者，必有成實。其膚肉內充，以土氣揚而金氣堅也。其氣收斂，其用翕聚，兼金氣也。其動緛戾拘緩，其發驚駭，其臟之病者在肝，凡五果、五穀、五味、五色、五畜、五蟲、五音之類，皆木從金化，故各兼見也。在天為霧露淒滄，在病為搖動注恐，蓋霧露屬木，而淒滄則金化也。搖動屬木，而注恐則金化也。此則不及之木，為少角而半，與商金化同也。故丁巳、丁亥，上見厥陰，是上之所見者屬角，而與敷和之歲化相同，謂之與正角同也。丁卯、丁酉，上見陽明，是上之所見者屬商，而與審平之歲化同，謂之與正商同也。金來刑木，故病為肢廢癰腫瘡瘍，木不勝土，故所生之蟲惟甘，此皆邪氣傷肝故也。至於丁丑、丁未，上見太陰，是上之所見者屬宮，而與備化之歲化相同，謂之與正宮同也。蕭飋肅殺，金無德也。炎赫沸騰，火為木來復也。大約木被金刑，火來復金，其眚必見於三。三者，東方也，正以天三生木也。此其所以謂之復也。及物象有飛蟲、蠹蟲、蛆蟲、雉鳥，天象有雷、有霆，皆火之炎赫沸騰者然耳。歲火不及，為伏明之紀，長氣屬火，藏氣屬水，收氣屬金，火氣不及，水能勝之，是謂勝長，乃癸卯、癸酉、癸丑、癸未、癸巳、癸亥之歲也。蓋戊癸為火運，而癸乃火之不及，故水得以勝之。其長氣不宣者，失其政也。藏氣反布者，水氣盛也。水不犯金，故收氣自行其政。水不犯土，故化令自得其平。寒清數舉，暑令乃薄，火為水乘也。化令乃衡，物生承之，雖由木氣而生，而火之長氣不宣，故物有生而不長也。惟其生而不長，故有成實而猶有稚者，正以遇土化之候，而物已老矣。是以陽氣屈伏，蟄蟲早藏。其氣鬱，火不顯明也。其用暴，火性不滅也。其動或彰或伏，變易不常，水火相見也。其發為痛。痛由心生，心由水傷也。凡五臟五果、五穀、五味、五色、五畜、五蟲、五音之類，皆火從水化，故兼見也。在天為冰雪霜寒，水之氣也。在病為昏惑悲忘，蓋陰冒陽火，故昏惑；而心氣不足，故喜悲善忘也。此則不及之火為少徵，而火從水化，當與少羽同。癸卯癸酉，上見陽明，是上之所見者屬商，而與審平之歲化相同，謂之與正商同也。此皆邪氣傷心，人之所以受病耳。凝慘凓冽，水無德也。暴雨霖霪，土來復也。大約火被水刑，土來復水，其眚必見於七。七者，南方也，以五氣成火也。其天象為驟注雷霆震驚，沉霒淫雨，皆濕變之所生也。歲土不及，為卑監之紀。化氣屬土，生氣屬木，長氣屬火，收氣屬金，土氣不及，木能勝之，是謂減化，乃己巳、己亥、己卯、己酉、己丑、己未之歲也。蓋甲己為土運，而己乃土之不及，故木得以勝之。其化氣不令者，火失其令也。生政獨彰者，木政獨行也。木與火金無犯，故長氣整而收氣平，化氣減故雨愆期也。風為木。寒為水，土少則木能勝土，土不勝水，而風寒並興，其草木亦榮美。但化氣不令，雖秀而不能成實，縱成而亦粃也。其氣散，風使然也。其用靜定，土德然也。其動為瘡瘍、為嘔涌、為裂潰、為癰腫，肉被風動也。其發濡濕而凝滯，亦土性也。其臟之病皆在脾。凡五臟五果、五穀、五味、五色、五畜、五蟲、五音之類，皆土從木化，故兼見也。在天為飄怒振發，木之氣也；在病為留注否塞，土之病也，皆從木化故耳。此則不及之土為少宮，而土從木化，當與少角同，故己丑己未，上見太陰。是上之所見者屬宮，而與備化之歲化相同，謂之上宮與正宮同也。己巳己亥，上見厥陰，是上之所見者屬角，而與敷和之歲化相同，謂之上角與正角同也。其病為飧泄，邪傷脾也。至於振拉飄揚，木無德也。蒼乾散落，金來復也。上為木剋，金來復木，其眚見於四維。四維者，四隅也，虎狼之類，四足之獸也。主於敗折粢盛及生命者，金氣殺也。萬物以清氣乃用，所以生政獨被挫辱，此其復之為害者如此。歲金不及，為從革之紀。收氣屬金，生氣屬木，長氣屬火，化氣屬土，金氣不及，火能折之，是謂折收，乃乙丑、乙未、乙巳、乙亥、乙卯、乙酉之歲也。蓋乙為金之不及，故火得以勝之。其收氣乃後者，失其政也。生氣乃揚者，金不能制也。火不犯土，故長化合德，火政乃宣。惟長化合德，故庶類以蕃。火之氣揚，金隨火用則躁切。火之動而為病，則鏗然而欬，為禁止而二陰不通，為瞀悶，為氣逆而厥。其發欬喘，其病在肺。凡五果、五穀、五味、五色、五畜、五蟲、五音，皆金從火化，故兼見也。在天則明曜炎爍，在病則嚏欬鼽衂，皆從火化也。此則不及之金為少商，而金從火化，當與少徵相同。故乙卯乙酉，上見陽明，是上之所見者屬商，而與審平之歲化相同，謂之上商與正商同也。乙巳乙亥，上見厥陰，是上之所見者屬角，而與敷和之歲化相同，謂之上角與正角同也。皆邪氣傷肺也。至於炎光赫烈。火無德也。冰雪霜雹，水來復也。地以四生金，而天以九成之，其眚當見於九。九者，西方也。凡物之為麟為伏，如彘鼠之類，皆縱之以傷赤實及羽物之類。其藏氣則早至而乃生大寒也。歲水不及，為涸流之紀。藏令屬水，化氣屬土，長氣屬火，水氣不及，是陰氣不及也，而陽氣反來代之，是反陽也，乃辛未、辛丑、辛卯、辛酉、辛巳、辛亥之歲也。蓋辛為水之不及，故土得以勝之，其藏令不舉者，水失其令也。化氣乃昌者，土氣盛也。上不犯火，故長氣宣布。藏氣失令，故蟄蟲不藏。土主濕，故土潤，土勝水，故水泉減，惟化氣乃昌，而長氣宣布，故草木條茂，榮秀滿盛。其氣凝滯，從土化也。其用滲泄，不能流也，其動而為病，則為堅止，蓋以水少不濡，則便乾而且止也。其發燥而枯槁，亦水少也。在人之臟為腎，故病在腎也。凡五果、五穀、五味、五色、五畜、五蟲、五音之類，皆水從土化，故各兼見也。主於埃鬱昏翳，土氣勝也。此則不及之水為少羽，而水從土化，當與少宮相同，故串丑、辛未，上見太陰，是上之所見者屬宮，而與備化之歲化同，謂之上宮與正宮同也。腎屬水，其病為癃閟，以邪氣傷腎也。至於埃昏驟雨，土之虐也。振拉摧拔，木來復也。天以一生水，故其眚見于一。一者，北方也。毛蟲屬木，凡蟲之有毛者，不隱以傷黃實及傷倮蟲之類。其狐狢變化不藏，以害粢盛，以藏氣衰也。大凡勝氣乘彼孤危而行，恃其強盛。不速而至，暴瘧無德，至於子來復讎，災反及之，其勝微則復微，勝甚則復甚，乃五氣之常也。即如木弱金勝，暴瘧倉卒，是無德也。木被金害，火必讎之，金受火燔，則災及也。微甚相復，其自然之理，迭相貞勝者乎？】
【`張志聰`曰：木運不及，是謂委和，則所勝之氣，勝其生氣矣。金氣勝，則木之生氣不能章其政令矣。木政不章，則土氣無畏，而化氣乃揚，木衰則火氣不盛，故長氣自平，金氣盛，故收令迺早也。涼為金化，風為木化，雲雨為土化，此以木運不及，故兼有金土之化也。生氣不政，故草木晚榮。收令乃早，故蒼乾刑落。化氣與秋成之氣專令，是以物秀而實，膚肉內充。收斂，金之氣也。生聚，木之用也。動者，病機動於內，發者，病證發於外也。緛戾拘緩，皆筋之為病也。[金匱真言]曰：東方肝木，其病發驚駭，其臟主肝。其果之棗李，實之核殼，穀之稷稻，味之酸辛，色之蒼白，畜之犬鷄，蟲之毛介，聲之角商，因木運不及，故兼從金土之化也。其主霧露淒滄，金之勝也。其病搖動注恐，肝之病也。此從金化故也。判，半也。少角與判商同者，總謂六丁年木運不及之歲也。角乃木音，木運不及，故主少角，金兼用事，故半與商金同其化也。上角與正角同者，乃丁巳、丁亥二歲，上見厥陰司天，歲木不及，而得司天之助，故與敷和之正角同也。上商與正商同者，乃丁卯、丁酉二歲，上臨陽明司天，故曰上商。木運不及，半商同化，而又值陽明司天，則金全用事，與審平之正商相同也。故其病支廢癰腫瘡瘍，其甘蟲皆金氣盛而邪傷肝也。上宮與正宮同者，乃丁丑、丁未二歲，上臨太陰司天，故曰上官。歲木不及，化氣乃揚，而又得司天之助，是土得以自專，與備化之紀相同，故上宮與正宮同也。蕭飋肅殺，金淫甚也。炎赫沸騰，火來復也。其災眚當主於東方震位，所謂復也。蠹生於木，飛乃火象，言主復者，乃木中所生之火也。蛆乃蠅之子，蛆入灰中，脫化為蠅，蠅喜煖惡寒，晝飛夜伏。雉為離禽，皆火復之氣化也。雷之迅者曰霆，木鬱極而火遶之，其氣則為雷霆。火運不及，則水勝其長，是以火之長氣不宜，而水之藏氣反布。火氣伏明，則金無所畏，故收氣得自主其政。火不及，則所生之土氣不盛，是以化令平衡。寒清數舉，暑令乃薄，水勝火也。承土之化氣平衡，故物得以生。長氣不宣，故生而不長。生而不長，故稚小即已成實，遇長夏之化氣即老矣。寒清數舉，故陽氣屈伏。藏氣用事，故蟄蟲早藏。其氣鬱，水制其火也。其用暴，火性欲發也。彰者，火之政令也。彰伏則變易而為寒矣。故其發為痛，蓋寒勝則痛也。其臟主心，其果之栗桃，實之絡濡，穀之豆稻，味之苦鹹，色之元丹，畜之馬彘，蟲之羽鱗，聲之徵羽，皆火運不及，故兼從金水之化也。冰雪霜寒，水之變易也。昏惑悲忘，心神不足也。因從水化而心火受虧也。少徵與少羽同者，總謂六癸歲也。徵為火音，火運不及，故曰少徵。水兼用事，故少徵與少羽同其化也。上商與正商同者，乃癸卯、癸酉二歲，上臨陽明司天，故曰上商，金無所畏，而又得司天之助，是火運之紀，而行審平之政，故上商之歲，與正商之氣同也。金水兼勝，邪傷心也。凝慘凓冽，寒淫甚也。暴雨霖霪，土來復也。災眚當在離位之南方。沉霒，陰雲蔽日也。驟注淫雨，土之變也。雷霆震驚，火鬱發也。土運不及，則化氣乃減，木反勝之，是以化氣不能施其令，而生政獨彰也。木火相生，故長氣整。化氣不令，故雨乃愆期。土氣不及，故收氣自平。木水專令，故風寒並興。生氣章而長氣整，故草木榮美。化氣不令，故雖秀而不實，成而粃也。發散，木之氣。靜定，土之用也。瘍涌諸證，逆於肉理，乃生癰腫也。濡滯，水乘土病也。其臟在脾，其果李栗，其實濡核，其穀豆麻，其味酸甘，其色蒼黃，其畜牛犬，其蟲倮毛，其聲宮角，因土運不及，故兼從水木之化也。飄怒振發，木氣勝也。留滿否塞，脾氣傷也。少宮與少角同者，總謂六己歲也，宮為土音，土運不及，是為少宮，木兼用事，故少官與少角同其化也。上官與正宮同者，乃己丑、己未二歲，上臨太陰濕土司天，故曰上宮，土運不及，而得司天之助，是少宮之紀，行備化之氣，故與正宮相同也。上角與正角同者，謂己巳，己亥二歲，上臨厥陰司天，故曰上角，少宮少角之紀，而角得司天之助，木反獨專，故與正角之歲相同也。其病飧泄，邪傷脾也。振拉飄揚，木淫甚也。蒼乾凋落，金復木也。其災眚當在四維，乃乾坤艮巽之方也。散折，金之用也。虎狼，西方之獸也。辱，屈也。金氣復而生政始辱也。金運不及，則收政乃折矣。收氣在後，則木無所畏，而生氣乃揚。長化合德，故庶物以蕃。升揚，火之氣也。躁切，金之用也。金主聲鏗。禁者，聲不出也。瞀，肺病也。厥，氣上逆也。欬喘，火刑肺也。其臟主肺，其果之李杏，實之殼絡，穀之麻麥，味之苦辛，色之白丹，畜之鷄羊，蟲之介羽，聲之商徵，皆金運不及，而兼木火之化也。明曜炎爍，火之勝也。嚏欬鼽衂，金之病也。少商與少徵同者，總謂六乙歲也。商主金音，金運不及，故為少商，火兼用事，故少徵同其化也。上商與正商同者，乃乙卯、乙酉二歲，上臨陽明司天，故曰上商，金運不及，而得司天之助，則金氣平而不為火勝，與審平之氣相同，故上商與正商同也。上角與正角同者，乃乙巳、乙亥二歲，上臨厥陰司天，故曰上角，生氣乃揚，而又得司天之助，故與正角之歲相同也。水火相勝，故邪傷肺也。炎光赫烈，火淫甚也。冰雪霜雹，水來復也。其災眚是兌之西方。其主鱗伏彘鼠，皆水之蟲獸也。水寒不及，陽反勝之，水之藏令不舉，土之化令乃昌，水令不舉，則火無所畏，故長氣得以宣布。陽熱反盛，是以蟄蟲不藏。土潤水泉減，土勝水也。草木條茂，榮秀滿盈，得長化之氣也。濡滯，土之氣也。滲泄，水之用也。其動堅止，土制水而成積也。其發燥槁，陰液虛也。其臟為腎，其果之棗杏實之濡肉，穀之黍稷味之甘鹹，色之黅元，畜之彘牛，蟲之鱗倮，聲之羽宮，因水運不及，故兼從火土之化也。埃鬱昏翳，土之勝也。痿厥堅下，腎之病也。此水運不及，而反從土化也。少羽與少宮同者，總謂六辛歲也。羽為水音，水運不及，故曰少羽，土兼用事，故與少宮同化也。土宮與正宮同者，謂辛丑、辛未二歲，上臨太陰司天，故曰上宮，土兼用事，而又得司天之助，故少羽之紀，反與正宮之歲相同。癃閉，邪傷腎而腎氣乃不化也。埃昏驟雨，土淫甚也。振拉摧拔，木氣復也。其災眚當在坎之北方。毛乃叢聚之象，感春森之氣，而生狐狢，以毛顯而為裘，故其主狐狢。復結言五運不及，則所勝之氣，乘危而行，不速而至，惟淫勝而無和祥之德，以致子來復讎，災反及之。勝微則復微，勝甚則復甚，此勝復之常氣也。】

發生之紀，是謂啟𢽬。土疏泄，蒼氣達，陽和布化，陰氣乃隨，生氣淳化，萬物以榮。其化生，其氣美，其政散，其令條舒，其動掉眩巔疾，其德鳴靡啟坼，其變振拉摧拔，其穀麻稻，其畜鷄犬，其果李桃，其色青黃白，其味酸甘辛，其象春，其經足厥陰少陽，其臟肝脾，其蟲毛介，其物中堅外堅，其病怒，太角與上商同。上徵則其氣逆，其病吐利。不務其德，則收氣復，秋氣勁切，甚則肅殺，清氣大至，草木凋零，邪乃傷肝。赫曦之紀，是謂蕃茂。陰氣內化，陽氣外榮，炎暑施化，物得以昌。其化長，其氣高，其政動，其令明顯，其動炎灼妄擾，其德暄暑鬱蒸，其變炎烈沸騰，其穀麥豆，其畜羊彘，其果杏栗，其色赤白元，其味苦辛鹹，其象夏，其經手少陰太陽、手厥陰少陽，其臟心肺，其蟲羽鱗，其物脈濡，其病笑瘧，瘡瘍，血流，狂妄，目赤。上羽與正徵同。其收齊，其病痓，上徵而收氣後也。暴烈其政，藏氣乃復，時見凝慘，甚則雨水霜雹切寒，邪傷心也。敦阜之紀，是謂廣化。厚德清靜，順長以盈，至陰內實，物化充成，烟埃朦鬱，見於厚土，大雨時行，濕氣迺用，燥政迺辟。其化圓，其氣豐，其政靜，其令周備，其動濡積並稸，其德柔潤重淖，其變震驚，飄驟崩潰，其穀稷麻，其畜牛犬，其果棗李，其色黅元蒼，其味甘鹹酸，其象長夏，其經足太陰陽明，其臟脾腎，其蟲倮毛，其物肌核，其病腹滿，四肢不舉。大風迅至，邪傷脾也。堅成之紀，是謂收引。天氣潔，地氣明，陽氣隨陰治化，燥行其政，物以司成，收氣繁布，化治不終。其化成，其氣削，其政肅，其令銳切，其動暴折瘍疰，其德霧露蕭飋，其變肅殺凋零，其穀稻黍，其畜雞馬，其果桃杏，其色白青丹，其味辛酸苦，其象秋，其經手太陰陽明，其臟肺肝，其蟲介羽，其物殼絡，其病喘喝，胷憑仰息。上徵與正商同。其生齊，其病欬，政暴變則名木不榮，柔脆焦首，長氣斯救，大火流，炎爍且至，蔓將槁，邪傷肺也。流衍之紀，是謂封藏。寒司物化，天地嚴凝，藏政以布，長令不揚。其化凜，其氣堅，其政謐，其令流注，其動漂泄沃涌，其德凝慘寒雰，其變冰雪霜雹，其穀豆稷，其畜彘牛，其果栗棗，其色黑丹黅，其味鹹苦甘，其象冬，其經足少陰太陽，其臟腎心，其蟲鱗倮，其物濡滿，其病脹上羽而長氣不化也。政過則化氣大舉，而埃昏氣交，大雨時降，邪傷腎也。故曰，不恒其德，則所勝來復，政恒其德，則所勝同化，此之謂也。 【 𢽬，古陳字。】
【`王冰`曰：發生之紀，是謂啟𢽬。謂物乘木氣發生，而啟陳其容質也。歲木有餘，金不來勝，生令布化，故物舒榮。木化宣行，則物容端美也。其政散，謂布散生榮，無所不至。其令條舒，謂端直舒啟，萬物隨之，發生之化，無非順理也。鳴靡啟坼，風氣所生。麻稻，木化齊金也。雞犬，齊孕育也。李齊桃實也。青黃白者，青加於黃白自正也。酸甘辛者，酸入於甘辛齊化也。象春，謂如春氣布散陽和也。其臟肝脾，肝勝脾也。木餘故毛齊介育，中堅謂有核之物，齊等於皮殼外堅之類。木餘故怒。太角與上商同者，太過之木氣，與金化齊等，上見少陰少陽，則其氣逆行。壬子、壬午歲，上見少陰，壬寅、壬申歲，上見少陽，木餘遇火，故氣不順而吐利也。恃己太過，凌犯於土，土氣屯極，金為復讎，金行殺令，故邪傷肝。赫曦之紀，物遇太陽，則蕃而茂，故謂蕃茂。陰氣內化，陽氣外榮者，陰陽之氣，得其序也。長氣多，故物得以昌。長化行則物容大，高氣達則物色明。其政動者，革易其象不常也。鳴顯，謂火之用而有聲，火之燔而有焰，象無所隱，則其信也。暄暑鬱蒸者，熱化所生長於物也。炎烈沸騰者，勝復之極也。麥豆，火齊水化也。羊彘，齊孕育也。杏栗等實也。赤白元者，赤加白正黑也。苦辛鹹者，辛物兼苦，與鹹化齊成也。象夏者，如夏氣之熱也。其臟心肺，心勝肺也。其蟲羽鱗，火餘故鱗羽齊化也。脈火物，濡水物，水火齊也。上羽與正徵同者，上見太陽，則天氣且制太過之火，反與平火運生化同，戊辰、戊戌歲上見之，若平火運同，則五常之氣，無相凌犯，故金收之氣，生化同等。上徵而收氣後者，上見少陰少陽，則其生化自政，金氣不能與之齊化，戊子、戊午歲上見少陰，戊寅、戊申歲上見少陽火盛，故收氣後化寒。邪傷心者，不務其德，輕侮致之也。敦阜之紀，土餘而化氣廣被於物，故謂廣化。土性順用，無與物爭，故德厚而不躁。順火之長育，使萬物化氣。盈，滿也。至陰，土之精氣。夫萬物所以化成者，皆以至陰之靈氣，生化於中也。化氣豐圓，以其清靜，靜而能久，故政常存，氣緩故週備。靜而柔潤，故厚德常存。震驚，乃雷霆之作。飄驟，暴風雨至也。大雨暴注，則山崩土潰，隨水流注也。稷麻，土木齊化也。牛犬，齊孕育也。棗李，土齊木化也。黅元蒼者，黃色加黑蒼自正也。甘鹹酸者，甘入於鹹酸齊化也。長夏六月之氣，土化同土餘，故毛倮齊化，肌土核木化也。腹滿四肢不舉者，土性靜也。大風迅至，乃木盛怒，故脾土傷。堅成之紀，是謂收引者，陽氣收，陰氣用，故萬物收斂，秋氣高潔，與金氣同明。陽氣隨陰治化，謂陽順陰而生化也。燥氣行化，萬物專司其成熟無遺也。若收殺氣早，土之化不得終其用矣。銳切者，氣用不屈，勁而急也。霧露蕭飋，為燥之化。蕭飋，風聲也。靜為霧露，用則風生。肅殺凋零，隕墜於物也。稻黍，金火齊化也。雞馬，齊孕育也。桃杏，金火齊實也。白青丹者，白加於青丹自正也。辛酸苦者，辛入酸苦齊化也。其象氣爽清潔，如秋之化。其臟肺肝者，肺勝肝也。金餘故介羽齊育，殼金絡火化也。喘喝胷憑仰息，金氣餘也。上徵與正商同者，上見少陰少陽，則天氣見抑，故其生化與平金歲同，庚子、庚午歲，上見少陰，庚寅、庚申歲，上見少陽，上火制金，故生氣與之齊化。火乘金肺，故病欬。變謂太甚，政太甚則生氣抑，故木不榮，草首焦死。政暴不已，則火氣發怒，故火流炎爍，至柔條蔓草脆之類，皆乾死也。火乘金氣，故肺傷。流衍之紀，是謂封藏者，陰氣大行，則為天地封藏之化也。嚴凝，陰之氣。藏政以布，長令不揚，謂藏氣用則長化止，故令不發揚。化凜氣堅，謂寒氣及物則堅定也。流注，水之象。凝慘寒霧，寒之化也。冰雪霜雹，謂非時而有者。豆稷，水齊土化也。彘牛，齊孕育也。栗棗，水土齊實也。黑丹黅者，黑加於丹正黃也。鹹苦甘者，鹹入於苦甘化齊焉。氣序凝肅其象，則似冬之化。其臟腎心，腎勝心也。水餘故鱗倮齊育。濡水滿土化也。脹為水餘，上羽而長氣不化者，上見太陽，則火不能布化以長養，丙辰丙戌之歲，上見天符水運也。暴寒數舉，是謂政過。火被水凌，土來仇復，故天地昏翳，土水氣交，大雨斯降而邪傷腎也。不恒，謂恃己有餘，凌犯不勝。恒謂守常之化，不肆威刑，如是則剋己之氣，歲同治化也。】
【`馬蒔`曰：此詳言歲運太過之紀也。歲木太過，為發生之紀，乃壬寅、壬申、壬子、壬午、壬辰、壬戌之歲也。啟，開也。陳，布也。[四氣調神]論曰：春三月，此謂發陳。則此篇曰啟陳，皆就其生發之氣象而形容之也。生氣上達，故土體疏泄。木之色曰蒼，木專其政，故蒼氣上達。少陽之氣，發生於萬物之表，厥陰之氣，營運於萬物之中，故陽和布化而陰氣乃隨也。木為生氣，淳化萬物以榮。其化土生，其氣生氣自美。其政發散，其令舒暢，其動掉眩巔疾，其德鳴靡啟坼，其變振拉摧拔，凡五穀、五畜、五果、五蟲，皆木齊金化，故各見其二也。其色青黃曰，其味酸甘辛，木能勝土，而木盛齊金，故三者並見也。其氣象為春，萬物樂育也。其經屬足厥陰肝經，足少陽膽經，皆主木也。其臟肝脾，木勝土也其物中堅主核，外堅主殼，金木同也。其病怒，木氣餘也。此則太過之木為太角，而金不能勝木，故與金化齊等，謂之與上商同也。故壬子、壬午上見少陰，壬寅、壬申上見少陽。木餘遇火則為上徵，而氣上逆，其病為吐利也。惟木不務其德，則金來復之，收氣當勝生氣也。故秋氣勁切，甚則肅殺。清氣者，秋氣也。清氣大至，草木凋零，邪乃傷肝矣。歲火太過，為赫曦之紀，乃戊辰、戊戌、戊子、戊午、戊寅、戊申之歲也。蕃茂，萬物蕃盛而茂，蓋自其氣象而言也。[四氣調神]論曰：夏三月，此謂蕃秀。與此義同。少陰之氣，從內而化。太陽之氣，從外而榮。炎暑施其化氣，而物得以昌，其化氣即長氣也，其長氣甚高速也。其政動者，變易不常，其令鳴而有聲，顯而無隱，其動炎灼妄擾，其德暄暑鬱蒸，其變炎烈沸騰，凡五穀、五畜、五果、五蟲，皆火齊水化，故各見其二也。其色赤白元，其味苦辛咸，火能勝金，而火勝齊水，故三者並見也。其氣象為夏，萬物熏育也。其經屬手少陰心經，手太陽小腸經，手厥陰心包絡經，手少陽三焦經，皆主火也。其臟心肺，火兼金也。其物脈濡，蓋火主脈，故物有脈以絡之。水主濡，故物有液以濡之也。其民病為笑，為瘧，為瘡瘍，為血流，為狂妄，為目赤，皆火盛也。故戊辰、戊戌上見太陽，則天氣且制，故太過之火，反與平火運生化相同，是謂上羽與正徵同也。若平火運同，則五常之氣，無相凌犯，金之收氣，生化同等，所謂其收齊也。故民病有為痓證者，火盛金剛也。至於戊子、戊午，上見少陰，戊寅、戊申，上見少陽，是謂上徵而收氣當後也。[氣交變]大論云：歲火太過，上臨少陰少陽，火燔焫，水泉涸，物焦槁者，正謂此耳。惟火不務其德，而暴烈其政，則藏氣屬水，水迺復之。時見凝慘，甚則雨水霜雹切寒，迺寒邪傷心也。歲土太過，為敦阜之紀，乃甲子，甲午、甲辰、甲戌，甲寅、甲申之歲也。廣布其化，亦自氣象而言也。土德至厚至清至靜，故萬物隨長氣以盈滿也。土之精至陰，故至陰內實，物化充成也。厚土者，土山也。烟埃朦鬱者，土氣也。大雨者，濕氣也。惟濕氣用，故燥政辟，自然之理也。土之化圓，土之氣豐，土之政靜，土之令周備，土之動濡漬並稸，上之德柔順重淖，土之變震驚飄驟崩潰。凡五穀、五畜、五果、五蟲，皆土齊木化，故各見其二也。其色黅元蒼，其味甘鹹酸，土能勝水，而土盛齊木，故三者並見也。其氣象為長夏，六月之氣也。其經屬足太陰脾經，足陽明胃經。其臟脾腎，土勝水也。其物肌核，土主肌而木主核也。至於木來復土，則土必為病，其病腹滿者，土居中也。四肢不舉者，脾主四肢也。大風屬木，迅然而至，則邪傷脾矣。歲金太過，為堅成之紀，乃庚子、庚午、庚寅、庚申、庚辰、庚戌之歲也。收引者，陽氣收斂而陰氣引用也。天地之氣明潔，秋氣清也。陽氣隨而陰氣以治化，陰王陽微也。燥氣專行其政，物至此而有成也。收氣屬金，化氣屬土，收代其化，故收氣繁布，而化治不終也。其化主成，其氣主削，其政主肅，其令銳切，其動而為病，則為暴折，為瘍疰，蓋暴折主金氣有餘，而瘍疰則金主皮膚也。其德主無聲之霧露，有聲之蕭飋，燥之化也。其變主肅殺凋零，金氣盛也。凡五穀、五畜、五果、五蟲，皆金齊火化，故各見其二也。其色白青丹，其味酸辛苦，金能剋木，而金盛齊火，故三者兼見也。其氣象為秋，金氣盛也。其經手太陰肺經，手陽明大腸經，其臟肺肝，金木兼也。其物穀絡，金主穀而火主絡，以金齊火化也。其病喘喝，胷憑仰息，金氣餘也。故庚子庚午，上見少陰，庚寅庚申，上見少陽，上火制金，故生氣與之齊化，上與平金之歲化相同，是謂上徵與正商同也。火乘肺金。故病為欬。方其金政暴變，則名木不榮。凡柔脆之木，俱已焦首，至長氣屬火，木之子也，乃來救之，故大火西流，乃七月也。正肺金司令時，則炎爍且至，草蔓將槁，火邪乃傷肺也。歲水太過，為流衍之紀，乃丙子、丙午、丙寅、丙申、丙辰、丙戌之歲也。封藏者，陰氣已上，陽氣已下，天地之化，至此而藏。[四氣調神]論曰：冬三月，此謂閉藏。凡物氣之化，寒氣司之，天地間皆嚴凝之氣，藏政屬水，長令屬火。故藏政已布，長令不揚也。其化凜然，其氣至堅，其政靜謐，其令流注，其動漂泄沃湧，水性之動也。其德凝慘寒雰，水性之寒也。其變冰雪霜雹，四者皆水，非時而有也。凡五谷、五畜、五果、五蟲之類，皆水齊土化，故物兼見也。其色黑丹黅，其味鹹苦甘，水能剋火，而水盛齊土，故三者兼見也。其氣象為冬，水之盛也。其經足少陰腎經，足太陽膀胱經。其臟腎心，水火兼也。其物濡滿，濡主水而滿主土也。其病脹，水氣有餘也。故丙辰、丙戌，上見太陽，乃天符水運也。則太陽屬水，畏氣屬火，天氣不能布化以長養，是謂上羽而長氣不化也。及其暴政已過，土來復仇，則化氣大舉，而埃昏氣交，大雨時降，土邪乃傷腎也。故曰，凡五氣恃己有餘，凌犯不勝，是謂不恆其德，則所勝來復，如不肆威刑，政有恆德，則所勝同化，如木盛而與金土同化之義也。正此歲氣之謂歟！　　按《體仁彙編》、《傷寒備覽》等書，凡平氣太過不及歲諸病，皆有湯方，雖未必盡中病情，姑備此以俟採擇。發生之紀用蒼朮湯，治脾胃感風，飧泄注下，腸鳴腹滿，四肢重滯，忽忽善怒，眩冒眩暈，或左脅偏疼。赫曦之紀，用麥門冬湯，治肺徑受熱上氣喘欬，吐血痰壅、嗌乾耳聾，泄瀉，胷脅滿痛，連肩背兩臂膊痛息高。敦阜之紀，用附子山茱萸湯，治腎經受濕，胷痛寒厥，足痿不收，腰腿痛，行步艱難，甚則中滿不下，或腹鳴溏泄。堅成之紀，用牛膝木瓜湯，治肝虛，遇歲氣燥濕，更脅連小腹拘急疼痛，耳聾目赤，欬逆，肩背連尻陰股膝骨腨胻皆痛，悉主之。流衍之紀，用川連茯苓湯，治心虛為寒冷所中，心熱手足反寒，心腹腫痛，喘欬自汗，甚至於大腸便血。委和之紀，用蓯蓉牛膝湯，治肝虛為燥熱所傷，胠脅并，小腹痛，腸鳴溏泄，或發熱遍體，瘡瘍欬嗽，肢滿鼻鼽。伏明之紀，用黃芪茯苓湯，治心虛挾寒，心胷中痛，兩脅連肩背支滿，噎塞鬱冒昧，髖髀攣痛不能屈伸，或不能利，溏泄，飲食不進，腹痛，手足痿瘁不能任身。卑堅之紀，用白朮厚樸湯，治脾虛風冷所傷，心腹脹滿疼痛，四肢筋骨重弱，肌肉瞤動酸麻，善怒，霍亂吐瀉，或胷脅暴痛，下引小腹，善太息，食少短氣。從革之紀，用紫苑湯，治肺虛欬嗽，喘滿自汗，衂血，肩背瞀重，血便注下，或腦戶連顖頂痛，發熱，口瘡心痛。涸流之紀，用五味子湯，治腎氣虛，坐臥濕地，腰臍重著疼痛，腹脹滿，濡泄無度，行步艱難，足痿清厥，甚則浮腫，面色不常，或筋骨並臂瞤目視䀮䀮，膈中及咽痛。辰戌之歲，六氣主客加臨，治法用甘溫以平之，酸苦以補火，抑其運氣，扶其不勝。用靜順湯，治身熱頭痛，嘔吐氣鬱，中滿瞀悶，少氣足痿注下，赤白肌腠瘡瘍，發為癰疽。卯酉之歲，六氣主客加臨，治法宜鹹寒以抑火，辛甘以助金，汗之清之散之安其運氣。用審平湯，治中熱面浮鼽，小便赤黃，甚則淋，或厲氣行善暴仆，振慄譫妄，寒瘧，癰腫便血。寅申之歲，六氣主客加臨，治法宜鹹寒平其外，辛溫治其內，宜酸滲之泄之，清之發之。用升明湯，治氣鬱熱血溢，目赤，欬逆，頭痛脅滿，嘔吐，胷臆不利，聾瞑渴，身重心痛，陽氣不藏，瘡瘍煩躁。丑未之歲六氣主客加臨，治法用酸以平其上，甘溫治其下，以苦燥之溫之，甚則發之泄之，贊其陽火，令御其寒。用備化湯，治關節不利，筋脈拘急，身重痿弱，或溫癘盛行，遠近咸若，或胷腹滿悶，甚則浮腫寒瘧，血溢腰脽痛。子午之歲，六氣主客加臨，治法宜鹹以平其上，苦熱以治其內，鹹以軟之，苦以發之，酸以收之。用正陽湯，治關節禁固，腰痛氣鬱熱，小便淋，目赤心痛，寒熱更作，喘欬或鼻鼽溢，咽喉痛，發黃癉，喘甚則連小腹而作寒中。巳亥之歲，六氣主客加臨，治法宜用辛凉以平其上，鹹寒以調其下，畏火之氣，無妄犯之。用敷和湯，治中熱而及右脅下寒，耳鳴淚出，掉眩，燥濕相搏，或病黃癉，浮腫，時作溫癘。凡六氣數起於上，而終於下。歲半之前，自大寒後，天氣主之；歲半之後，自大暑後，地氣主之；上下交互，氣交主之。司氣以熱，用熱無犯；司氣以寒，用寒無犯；司氣以涼，用涼無犯；司氣以溫，用溫無犯。司氣同其主亦無犯，異主則少犯之，是謂四畏。若天氣及時，可依時及勝其主則可犯。以平為期，不可過也。】
【`張志聰`曰：歲木太過，是謂發生。布散陽和，發生萬物之象也。土得其制化，故主疏泄。蒼氣，木氣也。厥陰之上，風木治之，是以陽和布化於上，而陰氣乃隨於下也。生氣有餘，故萬物感之而榮茂芳美。發散，木之政也。條舒，陽和之令也。掉眩巔疾，風氣淫於上也。鳴，風木聲也。靡，散也，啟坼，即發陳之義，應春之氣也。振拉摧拔，風之變易也。其穀之麻稻，畜之雞犬，果之李桃，色之青黃白，味之酸甘辛，蟲之毛介，物之中堅外堅，因木氣太盛，彼此交相承制而生化也。其象應春，其經合於足厥陰肝，足少陽膽，其臟應於肝脾，其病怒，肝氣盛也。太角與上商同者，謂氣之太過，自有承制，有承制則有生化，如太角之歲，木運太過，則金氣承之，而所生之穀為稻麻，所生之果為李桃，其畜雞犬，其蟲毛介，皆感木金之氣而生化，與上商之歲相同也。蓋諸壬歲無陽明之上臨，故曰太角與上商同，如有陽明司天，則當云上商與正角同。蓋言雖無司天之上臨，而有自然之承制也。上徵者，謂司天上臨，少陰君火，少陽相火，乃壬子、壬午、壬寅、壬申四歲，木運有餘，而上臨火氣，子居母上，則其氣逆，逆於上則吐，逆於下則利也。木淫太過，則金氣來復，秋氣勁切，甚則肅殺，草木凋零，邪乃傷肝。歲火太過，是謂赫曦。長氣盛故草木蕃茂。少陰之上，君火主之，故陰氣內化，陽氣外榮。炎暑施化，司夏令也。物得以昌，受長氣也。夏主長，故其化長。火氣升，故其氣高。火性動，故其政動。火光明，故其令明。炎灼妄擾者，手足躁擾也。暄暑鬱蒸，氣之和祥也。炎烈沸騰，極則變易也。其穀之麥豆，畜之羊彘，果之杏栗，蟲之羽鱗，物之脈濡，色之赤白元，味之苦辛鹹，交相承制而生化也。其象應夏，其經合於手少陰心，手太陽小腸，手厥陰心包絡，手少陽三焦四經。其臟心者，火臟也。合於肺者，即[五臟生成]篇之所謂：肺之合皮也。其榮毛也，其主心也之義。五臟皆然。《靈樞經》曰：心氣實則笑不休。本經曰：夏傷於暑，秋必痎瘧。瘡瘍血流，狂妄目赤，皆火熱之為病也。上羽者，上臨太陽，寒水司天，乃戊辰、戊戌二歲，火運太過，得水制之，則火氣已平，故與升明正徵之相同也。火氣平而金不受傷，故其收氣得與生長化氣之相平也。上羽之歲，乃太陽司天。痓者，太陽之為病也。上徵者，上臨君相二火，乃戊子、戊午、戊寅、戊申四歲，火熱更甚，故收氣乃後。暴烈其政，火淫甚也。水氣復之，故時見凝慘。甚則雨水冰雹，而心乃受傷也。土運太過，是謂敦阜。土氣盛而化氣布於四方，故為廣化。厚德清靜，土之體也。順長以盈，火土合化也。太陰之上，濕土主之，故至陰內實，物化充成，蓋太陰為陰中之至陰，陰氣內實，而後化成萬物於外。烟埃朦鬱，土之氣也。厚土者，見於山陵之間也。大雨時行，濕氣上蒸，終為注雨也。辟，避也。夏秋之交，濕土主令，濕氣盛，是以秋之燥氣乃辟。圓，圓遍也。豐，盈充也。靜者，土之政，周備，土之令也。稸，聚也。濕則濡滯而成積聚也。柔潤重淖，土之德也。震驚崩潰，氣之變也。其穀之稷麻，畜之牛犬，蟲之倮毛，果之棗李，色之黅元蒼，味之甘鹹酸，皆交相承制而生化也。其經合於足太陰脾，足陽明胃，其臟合於脾腎。其腹滿四肢不舉，水濕之為病也。土氣太過，風乃復之，則脾反受傷矣。歲金太過，名曰堅成。秋令主收，是謂收引。天氣潔，地氣明，金氣清也。陽明之上，燥氣主之，是以陰金治化於上，而陽明之氣，在下隨之。秋主收成，故燥行其政。物以司成，秋主收而長夏主化，收氣早布，是以化洽不終。成者，秋之化。削者，金之氣也。肅者，金之政。銳切，金之令也。暴折，筋受其傷。瘍疰，皮膚之疾也。霧露蕭飋，氣之祥也。肅殺凋零，氣之變也。其穀之稻黍，畜之雞馬，果之桃杏，蟲之介羽，物之殼絡，色之白青丹，味之辛酸苦，交相承制而生化也。其象應秋，其經合於手太陰肺，手陽明大腸。其臟合於肺肝，其病喘喝胷溫仰息，金氣太盛而肺氣實也。上徵者，上臨少陰少陽二火，乃庚子、庚午、庚寅、庚申四歲，金氣太過，得火制之，金氣已平，故與審平之正商相同也。金氣平，故木之生氣不屈，得與四氣齊等。其病欬，火傷肺也。肅殺太甚，則草木受傷，長氣來復以救之，是以大火西流，而肺反受傷也。水運太過，是為流衍。冬主閉藏，故謂封藏。寒氣司化，故天氣嚴凝。水政以布，故火令不揚。凜冽，寒之化也。堅凝，寒之氣也。謐，安靜也。流注，水之性也。漂泄沃涌，水注之為病也。凝慘寒霧，寒氣之和者也。冰雪霜雹，寒極而變易也。其穀之豆稷，畜之彘牛，果之栗棗，蟲之鱗倮，物之濡滿，色之黑丹黅，味之鹹苦甘，皆交相承制而生化也。其象應冬，其經合於足少陰腎，足太陽膀胱。其臟合於腎心。其病脹者，水盛而乘土也。上羽者，謂上臨太陽，寒水司天，乃丙辰、丙戌二歲，水氣太盛，故火氣不能施化也。水政太過，則土來復之。埃昏，濕氣上蒸也。氣交者，濕氣上升而為雲，天氣下降而為雨也。大雨時降，腎反受邪也。夫五運之氣，如恃強而不恒其德，則所勝之氣來復，所謂侮反受邪，寡於畏也。如政令和平，各守其理則所勝之氣同化矣。同化者，即春有鳴條律暢之化，則秋有霧露清涼之政是也。】

帝曰：天不足西北，左寒而右涼；地不滿東南，右熱而左溫。其故何也？
岐伯曰：陰陽之氣，高下之理，太少之異也。東南方，陽也，陽者其精降於下，故右熱而左溫。西北方，陰也，陰者其精奉於上，故左寒而右涼。是以地有高下，氣有溫涼。高者氣寒，下者氣熱。故適寒涼者脹，溫熱者瘡。下之則脹已，汗之則瘡已。此腠理開閉之常，太少之異耳。
帝曰：其於壽夭何如？
岐伯曰：陰精所奉其人壽，陽精所降其人夭。
帝曰：善。其病也，治之奈何？
岐伯曰：西北之氣，散而寒之；東南之氣，收而溫之。所謂同病異治也。故曰，氣寒氣凉，治以寒凉，行水漬之。氣溫氣熱，治以溫熱，強其內守。必同其氣，可使平也，假者反之。
帝曰：善。一州之氣，生化壽夭不同，其故何也？
岐伯曰：高下之理，地勢使然也。崇高則陰氣治之，污下則陽氣治之。陽勝者先天，陰勝者後天。此地理之常，生化之道也。
帝曰：其有壽夭乎？
岐伯曰：高者其氣壽，下者其氣夭，地之小大異也。小者小異，大者大異。故治病者，必明天道地理，陰陽更勝，氣之先後，人之壽夭，生化之期，乃可以知人之形氣矣。
【`王冰`曰：高下，謂地形，太少，謂陰陽之氣，盛衰之異。今中原地形，西北方高，東南方下。西方涼，北方寒，東方溫，南方熱，氣化然矣。陽精下降，故地以溫而知之於下矣。陽氣生于東而盛於南，故東方溫而南方熱，氣之多少明矣。陰精奉上，故地以寒而知之於上矣。陰氣生於西而盛於北，故西方涼而北方寒。君面巽而言，臣面乾而對也。西北東南，言其大概也。夫以氣候驗之，中原地形所居者，悉以居高則寒，處下則熱也。夫陰精所奉，高之地也。陽精所降，下之地也。散謂溫浴，使中外條達，收謂溫中不解表也。今世俗皆反之，依而療之，則反甚矣。夫寒方以寒，熱方以熱，溫方以溫，涼方以涼，是正法也，是同氣也。行水漬之，謂湯浸漬也。先天，謂先天時也。後天，謂後天時也。悉言土地生榮枯落之先後也。物既有之，人亦如然。大，謂東南西北相遠萬里許也。小，謂居所高下，相近二十里三十里或百里許也。地形高下懸倍不相計者，以近為小，則十里二十里；高下平慢氣相接者，以遠為小，則三百里二百里，地氣不同乃異也。夫不明天地之氣，又昧陰陽之候，則以壽為夭，以夭為壽，雖盡上聖救生之道，畢經脈藥石之妙，猶未免世之誣斥也。】
【`馬蒔`曰：此論天下之地勢，病體治法壽夭，有自四方而合言之者，有自一方而分言之者。天之不滿者西北，其在正北則為左，而其氣乃寒；正西則為右，而其氣乃涼。地之不滿者東南，其在正東則為左，而其氣常溫；正南則為右，而其氣常熱。伯言天氣為陽，西北方高，東南方下，而陽精下降，故南熱而東溫。地氣為陰，東南方下，西北方高，而陰精上升，故北寒而西涼。故地之高者，得陰氣以為涼，而其氣常寒。寒涼之地，腠理開少而閉多，陰氣凝滯，腹必成脹，下之則脹已。地之下者，得陽氣以為溫，而其氣常熱。溫熱之地，腠理開多而閉少，邪氣易感，體必生瘡，汗之則邪散，故瘡已。此雖不能盡然，而特有大小之異耳。故地之高者，陰精所奉，則陽不妄泄，寒氣外持，邪不數中，而正氣監守，其人必壽。地之下者，陽精所降，則陽氣耗散，發泄無度，風濕數中，真氣傾竭，其人必夭。故凡有病者，西北二方，皮膚閉，腠理密，人皆食熱，宜散之寒之。東南二方，皮膚疏，腠理開，人皆食冷，宜收之溫之。故曰，西北寒涼者，其氣寒涼而人多用熱，當治之以寒涼，及行水以漬之，東南溫熱者，其氣溫熱而人多用寒，當治之以溫熱，皆當內守強固，必同其四氣以治之，則可使病之平復也。若西北二方，有冷病者，借東南溫熱之法以治之，東南二方，有熱病者，借西北寒涼之法以治之，是反其正法以治之耳。彼一州之地，有生化壽夭不同者，亦以一州之內，地勢有高下耳。高則陰氣升之，而治陰勝者則陰性遲，而凡土地之人物榮枯，皆後天而至，所以其人多後天而壽也。下則陽氣降之，而治陽勝者，則陽性速，而凡土地之人物榮枯，皆先天而至，所以其人多先天而夭也。且其地有小大異，小則壽夭小異，大則壽夭大異。故治病者，必上明天道，下明地理，西北陰勝而氣厚，東南陽勝而氣先，及壽夭生化之期，則人之形氣可識，而治法可施矣。】
【`張志聰`曰：夫天有陰陽，地有陰陽，故論天之五運，而復論地之四方。左寒右涼，左熱右溫者，從後天之卦象也。蓋後天之卦，離南坎北，震東兌西，以天地開闢而後有四方也。陰陽之氣者，謂四方有寒熱之氣。高下之形者，謂地土有高下之形。太少者，四象也，因四方之氣象而各有異也。精者，即天一所生之精水也。天氣包乎下，精氣通乎天，故[陰陽應象]論曰，天有精，地有形，蓋天為陽而精為陰，陰陽上下之環轉也。故陽精降於下，則陽氣升於上，是以右熱而左溫。陰精奉於上，則陽氣藏於下，故左寒而右涼。西北勢高，東南地陷，故高者氣寒，下者氣熱也。適生於寒涼之方，陰氣上奉則陽氣下藏，故多脹，所謂臟寒生滿病也。往處於溫熱之方，陰氣下降則陽氣上升，故多瘡，所謂痛癢瘡瘍皆屬於火也。故下之則陰精降而陽氣自升，故脹者已。汗乃陰液，汗之則陰液升而陽氣自降。故瘡者愈。此精氣出入於肌腠之間，上下升降，一闔一開，乃自然之常理。人生於天地氣交之中，有四方寒熱之異，當從其氣而調之，自然苛疾不起。蓋陰精所奉之處，則元氣固藏，故人多壽。陽精所降之方，則元氣陽外泄，故人多夭。曰陰精曰陽精，當知地有精而天有精，蓋在地為陰，在天則為陽也。西北氣寒，寒固於外，則熱鬱於內，故宜散其外寒，涼其內熱。東南氣熱，則陽氣外泄，裏氣虛寒，故宜收其元陽，溫其中冷，所謂為病雖同而治法則異也。西北之氣寒涼，則人之陽熱，遏鬱於內，故當治以寒涼。行水漬之者，用湯液浸漬以取汗，開其腠理，以使陽氣通暢。東南之氣溫熱，則人之腠理開，而陽氣外弛，故當治以溫熱，強其元陽，固守於內。是閉者開之，開者閉之，氣之升長者收而藏之，氣之收藏者升而散之，必使其氣之和同而始平也。如西北之人，病寒邪而假熱者，又當治以溫熱。如東南之人，病熱邪而假寒者，又當治以寒凉。所謂假者反之。乃至一方之氣，而亦有陰陽寒熱之不同也，如山陵高阜之地則多陰寒，污下卑濕之地則多陽熱。陽勝者，四時之氣，先天時而至，陰勝者，四時之氣，後天時而至。蓋寒暑往來，皆從地之出也。此地理高下厚薄之分，陰陽出入之常也。生化之道者，謂生長化收藏之氣，陽氣治之，氣多生長，陰氣治之，氣多收藏。高者，其氣收藏，故多壽。下者，其氣發越，故多夭。一州之氣，有大小之異也。高下之小者小異，大者大異。異，謂壽夭之異。天道者，天之化運也。地理者，地之四方也。陰陽更勝者，五運六氣之有太過不及，有淫勝鬱復也。氣之先後者，太過者先天，不及者後天，污下者先天，高厚者後天也。明人之壽夭，氣之生化，乃可以知人之形氣矣。《靈樞經》曰：形與氣相任則壽，不相任則夭。皮與肉相果則壽，不相果則夭。血氣經絡勝形則壽，不勝形則夭。形充而皮膚緩者則壽，形充而皮膚急者則夭。平人而氣勝形者壽，病而形肉脫，氣勝形者死，形勝氣者危矣。】

帝曰：善。其歲有不病，而臟氣不應不用者，何也？
岐伯曰：天氣制之，氣有所從也。
帝曰：願卒聞之！
岐伯曰：少陽司天，火氣下臨，肺氣上從，白起金用，草木眚，火見燔焫，革金且耗，大暑以行。欬嚏鼽衂，鼻窒口瘍，寒熱胕腫。風行於地，塵沙飛揚，心痛胃脘痛，厥逆鬲不通，其主暴速。陽明司天，燥氣下臨，肝氣上從蒼起，木用而立，土乃眚，淒滄數至。木伐草萎，脅痛目赤，掉振鼓慄，筋痿不能久立，暴熱至，土乃暑，陽氣鬱發，小便變寒熱如瘧，甚則心痛，火行於槁，流水不冰，蟄蟲乃見。太陽司天，寒氣下臨，心氣上從，而火且明，丹起金乃眚，寒清時舉，勝則水冰，火氣高明，心熱煩，嗌乾，善渴，鼽嚏，喜悲數欠，熱氣妄行，寒乃復，霜不時降，善忘，甚則心痛，土乃潤，水豐衍，寒客至，沉陰化濕氣變物，水飲內稸，中滿不食，皮𤸷肉苛，筋脈不利，甚則胕腫，身後癰。厥陰司天，風氣下臨，脾氣上從，而土且隆黃起，水乃眚，土用革，體重，肌肉萎，食減口爽，風行太虛，雲物搖動，目轉耳鳴，火縱其暴，地乃暑，大熱消爍，赤沃下，蟄蟲數見，流水不冰，其發機速。少陰司天，熱氣下臨，肺氣上從，白起金用，草木眚，喘嘔寒熱，嚏鼽衂鼻窒，大暑流行，甚則瘡瘍燔灼，金爍石流，地乃燥，淒滄數至，脅痛善太息，肅殺行，草木變。太陰司天，濕氣下臨，腎氣上從，黑起水變，埃冒雲雨，胷中不利，陰痿氣大衰，而不起不用，當其時，反腰脽痛，動轉不便也。厥逆地乃藏陰，大寒且至，蟄蟲早附，心下否痛，地裂冰堅，少腹痛，時害於食，乘金則止水，增味乃鹹，行水減也。
【`王冰`曰：從謂從事於彼。不及營於私應用之。少陽司天寅申之歲候也。臨，謂御於下；從，謂從事於上；起，謂價高於市；用，謂用行刑罰也。臨從起用同之，火氣燔灼，故曰生瘡。瘡謂身瘡，瘍謂頭瘡。寒熱謂先寒而後熱，則瘧疾也。肺為熱害，水且救之，水守肺中，故為胕腫。胕腫謂腫滿，按之不起，此天氣之所生也。厥陰在泉，故風行於地。風淫所勝，故心胃痛，厥鬲之病生焉。少陽厥陰，其化急速，故病氣起發疾速。陽明司天，卯酉之歲候也。木用，謂木功也。脅痛目赤諸病之起，天氣生焉。少陰在泉，熱監於地，而小便變如瘧心痛諸病之起，地氣生焉。太陽司天，辰戌之歲候也。寒清時舉，太陽之令也。火氣高明，謂燔焫於物也。不時，謂太早及偏害。不循時令，不普及於物也。心煩嗌乾諸病之起，天氣生焉。太陰在泉，濕監於地，而水飲中滿諸病之源始，地氣生焉。厥陰司天，巳亥之歲候也。土隆土用。革謂土氣有用，而革易其體，亦謂土功事也。雲物搖動，是謂風高，目轉耳鳴，此病所生，天之氣也。少陽在泉，火盛於地，而為大熱消爍之病，病之宗兆，皆地氣生焉。少陽厥陰之氣，變化卒急，其為疾病，速若發機，故曰，其發機速。少陰司天，子午之歲候也。熱司天氣，故喘嘔寒熱之病生，天氣之作也。金爍石流，天之交也。變，謂變易容質也。脅痛太息，地氣生也。太陰司天，丑未之歲候也。水變，謂甘泉變鹹也。雲雨，土化也。脽，謂臀肉所有之病，天氣生焉。止水，井泉也。行水，河渠流注者也。止水雖長，乃變常甘美而為鹹味也。病少腹痛，時害食者，地氣生焉。】
【`馬蒔`曰：此承上文而言地雖相同，然以司天之氣制之，則歲有不病也。帝問西北有成脹而下，及宜散而寒之，東南有成瘡而汗，及宜收而溫之，則地既相同，人宜同病，但一歲之內，而人有不病，其臟氣有不應不用者，何也？伯言司天之氣有以制之，則人氣相從，而歲有不病耳。故凡寅申之歲，少陽相火司天也，火氣下臨，剋彼肺金，而肺氣上從白色，被剋而見，金動則草木受眚，火盛則變金為耗。革，謂變易也。大暑行而肺多病，為欬為嚏，為鼽為衂，為鼻窒，為口瘍，為寒熱，為胕腫。然少陽司天，則厥陰風木在泉也，故風行於地，塵沙飛揚，為心與胃脘皆痛，為厥逆，為鬲塞不通，則是木能剋土之證也。且風之為象甚迅，宜病之來也，主於暴速耳。凡卯酉之歲，陽明燥金司天也，燥氣下臨，剋彼肝木，而肝氣上從蒼色，被剋而見，然卯酉為不及之歲，則木反侮之，土乃受眚，金盛則時常淒滄，木伐草萎。脅為肝之分部，目為肝之外候，筋為肝之所合，故為脅痛，為目赤，為振掉鼓慄，為筋痿不能久立，皆肝病也。然陽明燥金司天，則少陰君火在泉也，故暴熱至，土乃熱，陽氣鬱，人之受病者，為小便變為寒熱如瘧，甚則為心痛，水為肺子，火盛則水亦槁，時則流水不冰，而蟄蟲乃見也。凡辰戌之歲，太陽寒水司天也，寒氣下臨，剋彼心火，而心氣上從，丹色被剋而明，丹色起，金乃受眚，水盛則火乃受病，為心熱煩，為嗌乾，為善渴，為鼽，為嚏，為喜悲，為數欠，皆心肺病也。熱氣雖時妄行，而寒氣即復，霜不時降，則又為善忘，甚則為心痛，則又心病之至也。然厥陰司天，則太陰濕土在泉，故土乃潤水豐衍者，濕之盛也。寒氣客至者，濕盛則寒生也。沉陰化者，濕之象也。濕氣變物者，物受濕變也。在人則有水飲內稸，為中滿不食，為皮𤸷肉苛，為筋脈不利，甚則為胕腫，為身後癰，皆土水之病也。凡巳亥之歲，厥陰風木司天也，風氣下臨，剋彼脾土，而脾氣上從黃色，被剋而起，然巳亥為不及之歲，則土反侮之，故土用則水乃受眚，木盛則土必受革，為體重，為肌肉萎，為食減口爽，皆脾病也。且風行於太虛，而雲物搖動，風之象也，則民病又有為目轉，為耳鳴，皆肝膽之木受病也。然厥陰司天，則少陽相火在泉也，火縱其暴，地乃熱，大熱燥鑠萬物之赤沃下，及蟄蟲數見，流水不冰，皆熱盛故耳。凡子午之歲，少陰君火司天也，熱氣下臨，剋彼肺金，而肺氣上從白色，被剋而起，金動則草木受眚，火盛則肺必多病，為喘嘔，為寒熱，為嚏為鼽，為衂，為鼻窒。且大暑流行甚則為瘡瘍燔灼，金爍石流之氣也。然少陰司天，則陽明燥金在泉也，故地迺燥。淒滄數至，則民病有為脅痛，為善太息，皆肝受金剋之病耳。當是時，肅殺行則草木變矣。凡丑未之歲，太陰濕土司天也，濕氣下臨，剋彼腎水，而腎氣上從黑氣，被剋而起，水受其變，然丑未為不及之歲，則木反悔之，故埃冒雲雨，民病有為胷中不利，為陰痿，其腎氣大衰而不起不用，時則腰脽皆痛，動轉不便，及為厥逆，皆腎之為病也。然太陰司天，則太陽寒水在泉也，故地乃藏陰，大寒且至，墊蟲早附，民病為心下否痛，水剋火也。地裂冰堅，少腹亦痛，時害於食。且水往乘金則金氣來助，止水乃增其鹹，而行水則不能增耳。由此觀之，則司天主歲，有不病之氣，故西北東南有不病之歲，所以歲有不病，而臟氣不與相應也。】
【`張志聰`曰：此論天有五運，地有五方，而又有司天在泉之六氣，交相承制者也。歲有不病者，不因天之五運地之五方而為病也。臟氣者。五臟之氣，應合五運五行，不應不用者，不應五運之用也，此因司天之氣制之，而人之臟氣從之也。按司天在上，在泉在下，五運之氣，運化於中，此論五運主歲，有司天之氣以制之，而反上從天化，下論司天在泉之氣，主生育蟲類，而五運有相勝制，以致不育不成，後論五運之氣，主生化蕃育，而少陽在泉，則寒毒不生，陽明在泉，則濕毒不生，太陰在泉，則燥毒不生，乃上中下之交相貫通，五六之互為承制，理數之自然也。其金平之紀，其臟肺，其色白，其類金，皆五運五行之用也。上從者，因司天之氣下臨，畏其勝制而從之也。蓋五運之氣，根於中而運於外，司天之氣，位於上而臨於下，肺氣上從白起金用，皆上從司天之氣，而不為五運之所用，金用於上，則草木眚於下，金從火化，則變革而且耗。欬嚏鼽衂鼻窒，皆肺病也。口瘍寒熱胕腫，火熱證也。此金之運氣。而反從火化者也。此論運氣上從天化，與天刑歲運少有分別。少陽司天，則厥陰在泉，故風行於地，風勝則動，故塵沙飛揚。《靈樞經》曰：厭陰心包絡所生病者，煩心，心痛，胃脘痛者，木剋土也。土位中央，中鬲不通，則上下厥逆也。風氣迅速，故其主暴速。按此章重在天氣制之，臟氣上從，有司天則有在泉，故兼論其在泉之氣。立者，木之體也。蓋言五行之體在地，而其用上從於天，木從天化，故下為土眚。金氣下臨，故木伐草萎。脅痛目赤，振掉筋痿，皆肝木之病。陽明司天，則少陰君火在泉，故暴熱至而土乃暑也。鬱，長也。陽熱甚，故小便變而寒熱如瘧，所謂夏傷於暑，秋必痎瘧也。心痛者，火淫於內也。槁，草木枯槁也。謂火行於草木枯槁之時，故流水不冰，而墊蟲不藏也。火者，火之體，明者，火之用也。寒氣下臨，臟氣上從，火性炎上，水性潤下，是以火性高明於上，而水寒冰凝於下也。夫在地為水，在天為寒，火氣妄行於上，故霜寒以復之，心熱煩嗌乾善渴，火炎於上也。肺者，心之蓋。鼽嚏善悲，火熱鑠金也。火為陽，水為陰，數欠者，陽引而上，陰引而下也。善忘者，寒復而神氣傷也。太陽司天，則太陰濕土在泉，故土乃潤。水豐衍者，土能制水也。按辰戌之歲，太陽司天，則寒水之客氣，加臨於三之氣，濕土之主氣，主於四之氣，故曰寒客至。沉陰化，謂長夏之交，水濕相合，無火土之畏化，是以濕氣變物也。水飲中滿，皮痺肉苛，皆水濕之為病也。身後癰者，癰發於背也。本經曰：諸癰腫者，寒氣之變也。太陽寒水主氣，而經脈循於背，故為身後腫。土平之紀，其類土，其臟脾，其色黃土且隆者，土體豐厚於下也。黃起者，土用上從於天也。土從木化，則受其勝制，故土用變革而為體重食減之脾病也。目轉耳鳴，風淫於上也。厥陰風木司天，則少陽相火在泉，木火相生，故火縱其暴，地乃暴者，太陰濕土，亦暑熱也。赤沃下者，雖沃若之木葉，亦焦赤而下落矣。至冬令嚴藏之時，而蟄蟲不見，流水不冰。火性速而少陽主樞，故其發機速，草木眚，大暑流行，熱甚於春夏也。金鑠石流，熱淫於秋冬也。意言司天之氣，雖主歲半以前，而又統司一歲，在泉之氣，止司歲半以後，故曰風行於地，曰土乃暑，曰濕氣變物，皆從長夏而起運也。少陰司天，則陽明燥金在泉，故地乃燥，淒滄數至，清肅之氣也。脅痛善太息，肝膽之病也。肅殺行則草木變，黑起水變，用行而體變也。埃冒雲雨，濕土之氣化也。胷中不利，水氣上乘也。陰痿者，腎氣衰於下也。夫陽氣生於腎陰。而運用於膚表，腎氣大衰，故陽氣不起不用。陽氣不起，則手足為之厥逆，當其冬令之時，腎臟主氣，而反腰脽痛，動轉不便，因腎氣上從而大衰於下也。太陰司天，則太陽寒水在泉，故地乃藏陰而蟄蟲早附也。心下否者，上下水火之氣不交也。地裂冰堅者，寒水之變易也。少腹痛者，腎病於下也。時害於食者，水上乘土也。夫腎為本，肺為末，皆積水也。乘金則止者，水氣上乘於肺則止耳。夫心氣通於舌，心和則知五味。水增味乃咸者，水盛而上乘於心也。此水氣太過之為病，故行水則病減也。以上論五運之氣，因天氣制之，而五臟五行之氣，反從之而上同天化也。`張介賓`曰：五行各有所制，制氣相加，則受制者不得不應，應則反從其化而為用矣。如熱甚者，燥必隨之，此金之從火也。燥甚者，風必隨之，此木之從金也。風甚者，塵霾隨之，此土之從木也。濕蒸甚者，霖注隨之，此水之從土也。陰凝甚者，雷電隨之，此火之從水也。故《易》曰：雲從龍，風從虎。夫龍得東方木氣，故雲從之。雲者，土氣也。虎得西方金氣，故風從之。風者，木氣也。此承制相從之理，不可不知。】


★ 素問·五常政大論篇第七十下

帝曰：歲有胎孕不育，治之不全，何氣使然？
岐伯曰：六氣五類，有相勝制也。同者盛之，異者衰之，此天地之道，生化之常也。故厥陰司天，毛蟲靜，羽蟲育，介蟲不成；在泉，毛蟲育，倮蟲耗，羽蟲不育。少陰司天，羽蟲靜，介蟲育，毛蟲不成；在泉，羽蟲育，介蟲耗不育。太陰司天，倮蟲靜，鱗蟲育，羽蟲不成；在泉，倮蟲育，鱗蟲不成。少陽司天，羽蟲靜，毛蟲育，倮蟲不成；在泉，羽蟲育，介蟲耗，毛蟲不育。陽明司天，介蟲靜，羽蟲育，介蟲不成；在泉，介蟲育，毛蟲耗，羽蟲不成。太陽司天，鱗蟲靜，倮蟲育；在泉，鱗蟲耗，倮蟲不育。諸乘所不成之運，則甚也。故氣主有所制，歲立有所生。地氣制己勝，天氣制勝己。天制色，地制形。五類衰盛，各隨其氣之所宜也。故有胎孕不育，治之不全，此氣之常也，所謂中根也。根於外者亦五，故生化之別，有五氣、五味、五色、五類、五宜也。
帝曰：何謂也？
岐伯曰：根於中者命曰神機，神去則機息；根於外者命曰氣立，氣止則化絕。故各有制，各有勝，各有生，各有成。故曰，不知年之所加，氣之同異，不足以言生化，此之謂也。
【`王冰`曰：厥陰司天，謂乙巳、丁巳、己巳、辛巳、癸巳、乙亥、丁亥、己亥、辛亥、癸亥之歲也。靜謂靜退，不先用事也。羽為火蟲，氣同地也。火制金化，故介蟲不成，謂白色有甲之蟲少孕育也。在泉則地氣制土，黃倮耗損，歲乘木運，其又甚也，羽蟲不育，少陽自抑之，是則五寅五申歲也。少陰司天，謂五子、五午之歲也。靜謂胡越鷰百舌鳥之類，是歲黑色毛蟲，孕育少成，在泉則地氣制金，白介蟲不育，歲乘火運，斯復甚焉，是則五卯、五酉歲也。太陰司天，謂乙丑、丁丑、己丑、辛丑、癸丑、乙未、丁未、己未、辛未、癸未之歲也。倮蟲，謂人及蝦蟆之類也。羽蟲，謂青綠色者，則鸚鵡鴷鳥，凡翠碧青綠色有羽之鳥也。歲乘金運，其復甚焉。在泉則地氣制水，黑鱗不育，歲乘土運，而又甚乎，是則五辰、五戌歲也。少陽司天，謂甲寅、丙寅、戊寅、庚寅、壬寅、甲申、丙申、戊申、庚申、壬申之歲也。倮蟲謂青綠色者也。羽虫謂黑色諸有羽翼者，則越鷰百舌鳥之類是也。在泉則地氣制金，白介耗損，歲乘火運，其又甚也。毛蟲不育，天氣制之，是則五巳五亥歲也，陽明司天，謂乙卯、丁卯、己卯、辛卯、癸卯、乙酉、丁酉、己酉、辛酉、癸酉歲也。羽為火蟲，故為育也。介蟲，諸有赤色甲穀者也。赤介不育，天氣制之。在泉則地氣制木，黑毛蟲耗，歲乘金運，損復甚焉。是則五子、五午歲也。羽蟲不就，以上見少陰也。太陽司天，謂甲辰、丙辰、戊辰、庚辰、壬辰、甲戌、丙戌、戊戌、庚戌、壬戌之歲也。倮蟲育，地氣同也。鱗蟲靜，謂黃鱗不用也。是歲雷霆少舉，以天氣抑之也。在泉則天氣制勝，黃黑鱗耗，是則五丑、五末歲也。當乘所不能成之運，悉少能孕育也。斯並運與氣同者，運乘其勝，復遇天符及歲會者，十孕不全一二也。天氣隨己不勝者制之，謂制其色也。地氣隨己所勝者制之，謂制其形也。故又曰，天制色，地制形也。是以天地之間，五類生化，互有所勝，互有所化，互有所生，互有所制矣。五類衰盛，各隨其氣之所宜則蕃息也。夫天地間有生之物，凡此五類，五謂毛、羽、倮、鱗、介也。然生氣之根本，發自身形之中，中根也。非是五類，則生氣根系，悉因外物以成立，去之則生氣絕矣。根於外者亦五，謂五味、五色類也。然木火土金水之形類，悉假外物色象，乃能生化，外物既去，則生氣離絕也。五氣、五味、五色、五類、五宜，是二十五者，根中根外悉有之。五氣，謂臊、焦、香、腥、腐。五味，謂酸、苦，甘，辛、咸。五色，謂青、黃，赤、白、黑。五類有二，其一謂毛、羽、倮、鱗，介，其二謂燥、濕、液，堅、軟。夫如是等於萬物之中，互有所宜也。若諸有形之類根於中者，生源繫天，其所動靜，皆神氣為機發之主，故其所為也，物莫之知，是以神捨去則機發，動用之道息矣。根於外者，生源繫地，故其所生、長，化、成、收、藏，皆為造化之氣所成立，故其所出也，物莫之知，是以氣止息則生化結成之道絕滅矣。其木火土金水，燥濕液堅柔，雖常性不易，及乎外物去，生氣離，根化絕止，則其常體性顏色，皆必小變移其舊也。有制有勝，有生有成，謂根中根外，悉如是也。】
【`馬蒔`曰：此言歲有胎孕不育不全者，以六氣五類之氣相勝制也。六氣，司天在泉之氣有六也。五類，毛、羽、倮、介、鱗也。帝問一歲之內，凡胎孕有不育者，而歲氣之同有不能全。伯言六氣五類，有相勝相制，氣之同者，則其胎孕盛，氣之異者，則其胎孕衰，此乃天地之道，生化之常耳。故五巳、五亥之歲，乃厥陰風木司天也。毛蟲屬木，羽蟲屬火，介蟲屬金，惟厥陰風木司天，則少陽相火在泉，故毛蟲靜者，木用事而毛蟲無恙也。羽蟲育者，木同地化也。介蟲不成者，火制金化也。若五寅、五申之歲，主厥陰風木在泉，則少陽相火司天矣。其毛蟲育者，木王也。倮蟲耗者，木勝土也。羽蟲不育者，少陽之火自抑也。凡稱不育不成者，非悉無也，皆謂少耳。五子、五午之歲，乃少陰君火司天，則陽明燥金在泉矣。故羽蟲靜者，火用事而羽蟲無恙也。介蟲育者，地金王也。毛蟲不成者，地金勝木也。若五卯、五酉之歲，主少陰君火在泉，則陽明燥金司天矣。其羽蟲育者，火氣王也。介蟲耗而不育者，火勝金也。五丑、五未之歲，乃太陰濕土司天，則太陽寒水在泉矣。故倮蟲靜者，土用事而倮蟲無恙也。鱗蟲育者，地水王也。羽蟲不成者，水勝火也。若五辰、五戌之歲，主太陰濕土在泉，則太陽寒水司天矣。其倮蟲育者，土氣王也。鱗蟲不成者，土勝水也。五寅五申之歲，乃少陽相火司天，則厥陰風木在泉矣。故羽蟲靜者，火用事而羽蟲無恙也。毛蟲育者，木同地化也。倮蟲不成者，地木勝土也。若五巳、五亥之歲，主少陽相火在泉，則厥陰風木司天矣。其羽蟲育者，火氣王也。介蟲耗者，火勝金也。毛蟲不育者，木同火化也。五卯、五酉之歲，乃陽明燥金司天，則少陰君火在泉矣。介蟲靜者，金用事而介蟲無恙也。羽蟲育者，地火王也。介蟲不成者，火勝金也。若陽明燥金在泉，則少陰君火司天矣。介蟲育者，金氣王也。毛蟲耗者，金勝木也。羽蟲不成者，水為火復也。五辰、五戌之歲，乃太陽寒水司天，則太陰濕土在泉矣。鱗蟲靜者，水用事而鱗蟲無恙也。倮蟲育者，地氣同也。若五丑、五未之歲，主太陽寒水在泉，則太陰濕土司天矣。其鱗蟲耗者，土勝水也。倮蟲不育者，木為水復也。凡乘木之運，則倮蟲不成；乘火之運，則介蟲不成；乘土之運，則鱗蟲不成；乘金之運，則毛蟲不成；乘水之運，則羽蟲不成。此則乘所不成之運者，則悉少孕育也。故六氣主有所制，歲立主有所生，在泉之地氣，則制己所勝，如厥陰在泉，而木能勝土之類，但其所制者，則在五類之形，如倮蟲不育之類。司天之氣，則制其勝己，如厥陰司天，而金能剋木，但其所制者，則在五類之色，如介蟲不白之類。所以五類盛衰，各隨其氣之所宜，氣盛則盛，氣衰則衰。至有胎孕不育，治之不全者，乃氣之常也。此其生氣之根本，發自身形之中，外無根而根在於內，所謂中根也。至於根生於外者，凡金玉土石草木之類，則假外氣以生。亦以五行而分者有五，故凡生化有別，其氣味色類，宜各有五者，不以動植而殊也。何也？蓋根於中者，以生氣根於身中，而神氣為靜動之主，命曰神機，若神去則機息。[六微旨]大論云：出入廢則神機化滅，故非出入則無以生、長、壯、老、已者，是也。根於外者，以生氣根於身外，而假氣以成立主持，命曰氣立，若氣止則化絕。[六微旨]大論云：升降息則氣立孤危，故非升降則無以生、長、化、收、藏者，是也。故凡制勝生成，皆各有之，苟不知年之所加，氣之同異，不足以言生化者，正此之謂也。】
【`張志聰`曰：此論司天在泉之六氣，主胎育蟲類，而五運有相勝制，是以所主之不全也。五類者，五運之氣，與五行生物之同類也。如五運六氣之相同者，則所主之生物蕃盛，如五運六氣之相異者，則所主之生物衰微，此天地之道，生化之常也。是以厥陰司天，則少陽在泉，故主毛蟲靜而羽蟲育。靜，謂安靜而能長成也。育，生育也。介蟲不成，謂癸巳、癸亥歲，受火運之勝制，而金類之蟲不成也。按毛蟲三百六十而麟為之長，羽蟲三百六十而鳳為之長，倮蟲三百六十而人為之長，鱗蟲三百六十而龍為之長，介蟲三百六十而龜為之長，此五類之蟲，於天地之生物備矣。厥陰在泉，故主毛蟲育。木勝土，故主倮蟲耗。下文曰，地氣制己勝是也。羽蟲不成，謂丙寅、丙申歲，受水運之勝制，故火類之蟲不育。少陰司天，則陽明在泉，故主羽蟲靜，而介蟲育。毛蟲不成，謂庚子、庚午歲受金運之勝制，是以木類之蟲不成。少陰在泉，故主羽蟲育。地氣制己勝，故主介蟲耗。少陰在泉，乃陽明司天之歲，如癸卯、癸酉歲，受火運之勝制，當至介蟲不育，故曰介蟲耗不育。蓋謂耗則所勝微，不育則勝制甚，故下文曰，諸乘所不成之運則甚，謂受五運之所乘制，以致不育不成，乃勝制之甚者也。太陰司天，則太陽在泉，故主倮蟲靜而鱗蟲育，如辛丑、辛未歲，受水運之勝制，則火類之蟲不成。太陰在泉，故主倮蟲育。制己所勝，當主鱗蟲耗，如甲辰、甲戌歲，受土運之勝制，當主鱗蟲不成。按太陰濕土司天，太陽寒水在泉，寒濕相合，而無生長之氣，故不曰耗而曰不成。少陽司天，則厥陰在泉，故主羽蟲靜而毛蟲育。倮蟲不成者，謂壬寅、壬申歲，受木運之勝制，而土類之蟲不成。少陽在泉，故主羽蟲育。制己所勝，故主介蟲耗，如乙巳、乙亥歲，受金運之勝制，則木類之蟲不育。陽明司天，則少陰在泉，故主介蟲靜而羽蟲育，如癸卯、癸酉歲，受火運之勝制，則金類之蟲不成。陽明在泉，故主介蟲育。制己所勝，故主毛蟲耗。如逢丙子、丙午歲，受水運之勝制，則火類之蟲不成。太陽司天，則太陰在泉，故主鱗虫靜而倮蟲育。太陽寒水在泉，乃太陰濕土司天，水濕合化，則土不能制水矣。耗，散也。鱗蟲耗者，土崩潰而鱗見於陸也。如丁丑、丁未歲受木運之勝制，則土類之蟲不成。諸乘所不成之運則甚者，總結上文而言諸乘所不成之運氣則勝制之甚者也。`金西銘`曰：經文止曰不成，今又疏出運氣有相勝制，恐與經義不合歟？曰：參究經旨，貴在精微，若云順文訓釋，何異糠粃中塵垢。試觀厥陰司天，則勝己之蟲不成；少陰太陰司天，則生我之蟲不成；少陽司天，則我生之蟲不成；陽明司天，則曰介蟲靜，又曰介蟲不成。奚既靜而又不成耶？太陽司天，不曰某蟲不成，要知太陰少陰司天，亦可以我生之蟲不成；少陽司天，亦可以生我之蟲不成。陽明司天，逢歲運之勝制，故雖育而不成。太陽司天，或值天符之歲，則無不成之蟲。六氣之中，皆可互相推轉，書不盡言，言不盡意，當於錯綜中求之，其義自得。再按[六元正紀]論曰：五運之化，或從天氣而逆地氣，或從地氣而逆天氣，如戊寅、戊申歲，以火運而值少陽司天，是從天氣而逆地氣矣。如癸巳、癸亥歲，以火運而值少陽在泉，是從地氣而逆天氣矣。從天氣則無有不成之蟲，逆地氣則當介蟲不育，從地氣則當羽蟲育，逆天氣則當介蟲不成。以五運之從逆，合六十年推之，五類之不育不成始備。氣主者，謂五運為五氣之主。歲立者，謂歲半以前，天氣主之，歲半以後，地氣主之，司天在泉之六氣以立歲，六氣有所生而五運有所制，故有不育不成。地氣制己勝者，如厥陰在泉，倮蟲耗，少陰在泉，介蟲耗，制己所勝之蟲類，故曰地制形。[六元正紀]論曰：天氣不足，地氣隨之，地氣不足，天氣隨之，運居於中而常先也。是五運之氣，運化於天地之中，而常先勝於司天在泉之氣者也。上文曰少陽司天，火氣下臨，白起金用，陽明司天，燥氣下臨，蒼起白用，是司天之氣，又能制勝己之運氣，而使白起、丹起、蒼起、黃起。故曰，天制色，此皆五運六氣之各有制，各有勝，各有生，各有成，五類衰盛，各隨其氣之所宜，故有胎孕不育，治之不全，此勝制之常也。夫五運之氣根於中，而生化氣味色類之於外也。其蒼黅丹素元之氣，經於五方之分化，生五行以應生長化收藏之五氣，故所謂中根也。猶根本之於枝葉，根於中而生發於外也。根於外者，謂天地陰陽之氣，以生育草木昆蟲，而草木昆蟲，皆有五者之氣味色類，仍本於五行之所生，故曰生化之別，有五氣五味也。五類五宜者，謂五類之蟲，各有五行，氣之所宜也。然五運之氣，運化於天地之中，司天在泉之氣，循行於天地之外，各有制勝，有生成，交相承制者也。神者，陰陽不測之謂。機者，五運之旋機也。神在天為風，在地為木，在天為熱，在地為火，在天為濕，在地為土，在天為燥，在地為金，在天為寒，在地為水，出入於天地之間，而為生物之生長壯老已，故曰，根於中者，命曰神機，神去則機息矣。氣立者，謂天地陰陽之氣，上下升降，為萬物之生長化收藏，故曰，根於外者，名曰氣立，氣止則化絕矣。此天地五行之氣，升降出入，動而不息，各有勝制，各有生成，萬物由之，人氣從之。故不知五運六氣之臨御，太過不及之異同，不足以言生化矣。按上文曰歲立，此節曰氣立，蓋謂司天在泉之氣以立歲也。六氣包乎地之外，而通貫乎地之中，故曰根於外。】

帝曰：氣始而生化，氣散而有形，氣布而蕃育，氣終而象變，其致一也。然而五味所資，生化有薄厚，成熟有少多，終始不同，其故何也？
岐伯曰：地氣制之也，非天不生、地不長也。
帝曰：願聞其道。
岐伯曰：寒熱燥濕，不同其化也。故少陽在泉，寒毒不生，其味辛，其治苦酸，其穀蒼丹。陽明在泉，濕毒不生，其味酸，其氣濕，其治辛苦甘，其穀丹素。太陽在泉，熱毒不生，其味苦，其治淡鹹，其穀黅秬。厥陰在泉，清毒不生，其味甘，其治酸苦，其穀蒼赤，其氣專，其味正。少陰在泉，寒毒不生，其味辛，其治辛苦甘，其穀白丹。太陰在泉，燥毒不生，其味鹹，其氣熱，其治甘鹹，其穀黅秬。化淳則鹹守，氣專則辛化而俱治。故曰，補上下者從之，治上下者逆之，以所在寒熱盛衰而調之。故曰，上取下取，內取外取，以求其過。能毒者以厚藥，不勝毒者以薄藥，此之謂也。氣反者，病在上，取之下；病在下，取之上；病在中，旁取之。治熱以寒，溫而行之；治寒以熱，涼而行之；治溫以清，冷而行之；治清以溫，熱而行之。故消之削之，吐之下之，補之瀉之，久新同法。 【 能，音耐。】
【`王冰`曰：始，謂始發動。散，謂流散於物中。布，謂布化於結成之形所。終，亟於收藏之用。故始動而生化，流散而有形，布化而成結，終極而萬象皆變也。即事驗之，天地之間，有形之類，其生也柔弱，其死也堅強，凡如此類，皆謂變易生死之時形資，是謂氣之終極也。然天地雖無情於生化，而生化之氣，自有異同爾。何者？以地體之中，有六入故也。氣有同異，故有生有化，有不生有不化，有少生少化，有廣生廣化矣。故天地之間，無必生必化，必不生必不化，必少生少化，必廣生廣化，各隨其氣分所好所惡，所異所同也。今舉寒熱燥濕四氣，不同則溫清異化，可知之矣。如少陽在泉，巳亥歲氣化也。夫毒者，皆五行標盛暴烈之氣所為也。今火在地中，其氣正熱，寒毒之物，氣與地殊，生死不同，故生少也。火制金氣，故味辛者不化。少陽之氣，上奉厥陰，故其歲化苦酸也。六氣主歲，唯此歲通和，木火相承，故無間氣。苦丹地氣所化，酸蒼天氣所生。餘所生化，悉有上下勝剋，故皆有間氣矣。陽明在泉，子午歲氣化也。燥在地中，其氣凉清，故濕溫毒藥，少生化也。金木相制，故味酸者少化也。陽明之氣，上奉少陰，故其歲化辛與苦也。辛素地氣，苦丹天氣，甘間氣，所以間金火之勝剋，故兼治甘。太陽在泉，丑未歲氣化也。寒在地中，與熱味化，故其歲物，熱毒不生。水勝火，味故當苦也。太陽之氣，上奉太陰，故其歲化生淡鹹，太陰土氣，上生於天，氣遠而高，故甘之化薄而為淡，所以淡亦屬甘。淡黅天化，鹹秬地化也。厥陰在泉，寅申歲氣化也。溫在地中，與清殊性，故其歲物，清毒不生，木勝其土，故味甘少化也。厥陰之氣，上合少陽，合氣既無乖忤，故其治化酸與苦也。酸蒼地化，苦赤天化，氣無勝剋，故不間氣以甘化也。厥陰少陽在泉之歲，皆氣化專一，其味純正，然餘歲悉上下有勝剋之氣，故皆有間氣間味矣。少陰在泉，卯酉歲氣化也。熱在地中，與寒殊化，故其歲藥寒毒甚微，火氣爍金，故味辛少化也。少陰陽明，主天主地，故其所治苦與辛焉。苦丹為地氣所育，辛白為天氣所生，甘間氣，所以間止剋伐也。太陰在泉，辰戌歲氣化也。地中有濕，與燥不同，故乾毒之物不生化也。土制於木，故味鹹少化。太陰之氣，上承太陽，故其歲化甘與鹹。甘黅地化，鹹秬天化，寒濕不為大忤，故間氣同而氣熱者應之。化淳，謂少陽在泉之歲也。火來居水，而反能化育，是水鹹自守，不與火爭化也。氣專，謂厥陰在泉之氣，木居於水而復下化，金不受害，故辛復生化，與鹹俱王也。上謂司天，下謂在泉。司天地氣太過，則逆其味以治之，司天地氣不及，則順其味以和之。上取，謂以藥制有過之氣，制而不順則吐之。下取，謂以迅疾之藥除下病，攻之不去則下之。內取，謂食及以藥內之審其寒熱而調之。外取，謂藥熨令所病氣調適也。當寒反熱，以冷調之；當熱反寒，以溫和之；上盛不已，吐而脫之；下盛不已，下而奪之，謂求得氣過之道也。藥厚薄，謂氣味厚薄者。取之下，謂寒逆於下，而熱攻於上，不利於下，氣盈於上，則溫下以調之。取之上，謂寒積於下，溫之不去，陽藏不足，則補其陽。旁取謂氣并於左，則藥熨其右，氣并於右，則藥熨其左以和之，必隨寒熱為適。凡是七者，皆病無所逃，動而必中，斯為妙用矣。夫氣性有剛柔，形證有輕重，方用有大小，調制有寒溫，盛大則順氣性以取之，小耎則逆氣性以伐之，氣殊則主必不容，力倍則攻之必勝，是則謂湯飲調氣之制也。故必量氣盛虛，而行其法，病之新久，無異道也。】
【`馬蒔`曰：此言五味所資者，有生化成熟不同，正以地氣制之，而詳推其用藥之法也。帝問萬物之生化者，氣之始發也，既而氣流散於物則為有形，又既而氣布化於結成之形則為蕃育，及至於物象之變，如生則柔弱而死則堅強之類者，氣之終也，始終不外乎一氣而已。然而五味所資以養人者，其生化有厚薄，成熟有多少，終始不同，其故何也？伯言此乃在泉之氣有以制之也。非天之不生，而地之不長也。何也？以寒熱燥濕，清溫不同其化故耳。故巳亥之歲，少陽相火在泉也。火在地中，故寒毒之物不生。所謂毒者，五行暴烈之氣所成也。火制金氣，故味辛者不化。少陽之氣，上奉厥陰，故其歲化所治者苦之與酸，苦屬火而酸屬木。其穀之所生者蒼之與丹，蒼屬木而丹屬火。苦丹為地氣所化，酸蒼為天氣所生。然六氣主歲，惟此歲通和，木火相承，故無間氣，餘所生化，悉有上下勝剋，則皆有間氣矣。卯酉之歲，陽明燥金在泉也，燥在地中，故濕毒之物不生。金制木氣，故味酸者不化。燥氣勝濕，故氣之濕者不行。陽明之氣，上奉少陰，故其歲化所治者辛苦甘，辛屬金而苦屬火。其穀之所生者丹素，丹屬火而素屬金。辛素為地氣所生，苦丹為天氣所生，甘為間氣所生，所以間金火之勝剋，故兼治甘也。丑未之歲，太陽寒水在泉也，寒在地中，故熱毒之物不生。水勝火味，故味苦者不化。太陽之氣，上奉太陰，故其歲化所治者淡鹹，淡屬土而鹹屬水，以淡為甘之薄味也。其穀之所生者黅秬，黅屬土而秬屬水。淡黅為天氣所生，鹹秬為地氣所生也。寅申之歲，厥陰風木在泉也，風氣與火氣相合，則溫在地中，故清毒之物不生。木勝其土，故味甘者少化也。厥陰之氣，上合少陽，氣無乖忤，故其歲化所治者酸苦，酸屬木而苦屬火。其穀之所生者蒼赤，蒼屬木而赤屬火。酸蒼為地氣所生，苦赤為天氣所生也。氣無勝剋，故不間氣以甘化耳。惟此厥陰在泉之歲，少陽司天，水火相合，氣化專一，味亦純正，故曰其氣專，其味正。餘歲則有上下相剋之氣，皆有間氣與間味矣。卯酉之歲，少陰君火在泉也，熱在地中，故寒毒之物不生。火勝其金，故味之辛者不化。少陰之火，上奉陽明，故其歲化所治者辛苦甘。辛屬金，苦屬火，而甘則間氣所生也。其穀之所生者白丹，白屬金而丹屬火。苦丹為地氣所育，辛白為天氣所生也。辰戌之歲，太陰濕土在泉也，濕在地中，故燥毒之物不生。土勝其水，故味之鹹者少化也。寒濕不為大忤，故間氣同而氣熱者應之。太陰之氣，上奉太陽，故其歲化所治者甘鹹，甘屬土而鹹屬水。其穀黅秬，黅屬土而秬，屬水。甘黅為地氣所化，鹹秬為天氣所化也。凡此諸氣在泉，惟少陽在泉之歲，火來居泉，而反能化育是水鹹自守，不與火爭化，乃化之至淳者也。厥陰在泉之歲，木居於水，而復下化，金不受害，故辛復生化，與鹹俱王，是氣之至專者也。上文厥陰在泉，而曰其氣專，其味正，正謂此耳。蓋此兩歲上下之氣，無剋伐之嫌，故辛得與鹹，同應王而生化，餘歲則上下有勝剋之變，故其中間其味兼化以緩其制，抑餘苦鹹酸三味不同其生化也。是以天地之間，藥物辛甘者居多耳。故司天地者，上下也。其司天地之氣，不及而補之，則當順其味以和之，司天地之氣，太過而瀉之，則當逆其味以治之，皆以所在之或寒或熱，或盛或衰，而善調之。故曰，凡治病者，或取之上而吐之，或取之下而下之，或取之內而內消之，或取之外而熨解之，皆求人身之有病者何在。其耐毒藥者，以氣味之厚者治之，不耐毒藥者，則止以氣味之薄者治之耳。上文上下內外，皆正治也。然有反氣而治者，則病在上取之下，蓋氣壅於上而宜降之也。病在下取之上，蓋氣滯於下而宜升之也。病在中者則旁取之，蓋病在於中，而經脈行於左右，則或灸或刺，或熨或按，皆當取之於旁也。不惟是也，病之熱者當以寒藥，然性寒者，則與病逆，必溫而行之可也。病之寒者，當以熱藥，然性熱者，則與病逆，必涼而行之可也。病之溫者，當以清藥，然性清者，則與病逆，必冷而行之可也。病之清者，當以溫藥，然性溫者，則與病逆，必熱而行之可也。不惟是也，凡消之削之，吐之下之，補之瀉之，皆量其順逆而行之，不以病之久新而異其法也。】
【`張志聰`曰：此論五運之氣，主生化萬物，而受在泉之氣以制之，非天地之不生長也。氣，謂五運之化氣，氣始而生化者，得生氣也。氣散而有形者，得長氣也。氣布而蕃育者，得化氣也。氣終而象變者，感收藏之氣，物極而變成也。此五運之氣，主生長化收藏，自始至終，其致一也。夫化生五味，五味所資者，以五運所化之味，而反資助其地氣也。蓋言五運之氣主生化，而因地氣以制之，是以生化有厚薄，成熟有多少也。寒熱燥濕，乃司天在泉之六氣，與五運不同其化，是以五運所主之生化蕃育，因地氣以制之，致有厚薄多少也。毒，獨也，謂獨寒獨熱之物類，則有偏勝之毒氣矣。少陽相火在泉，故寒毒之類不生，寒熱不同其化矣。如辛巳、辛亥歲，寒水化運，值少陽在泉，地氣制之，以致寒毒不生，乃地氣制勝其化運也。夫五色五味，五運之所主也。如少陽司天，則白起金用，是色從天制，所謂天制色也。少陽在泉，其味辛，是味從地制，所謂地制形也。此化運之色味，因司天在泉之勝制畏而從之。故曰五味所資，謂化運之五味，反資助其地氣也。治，主治也。少陽在泉，則厥陰司天，故所主之苦酸，其穀主蒼丹者成熟。從天地之氣，而不從運化也。按審平之紀，其色白，其味辛，如值少陽司天，則白色反從天化，少陽在泉，則辛味反資地氣，是天地之氣，勝制其運氣也。如厥陰司天，介蟲不成，厥陰在泉，羽蟲不育，是五運之氣，勝制其司天在泉也。故曰，各有制，各有勝，各有生，各有成。謂五運六氣各有生成，如逢勝制則不生不成矣。陽明燥金在泉，是以濕毒之物類不生。酸，木味也。敷和之紀，其色蒼，其味酸，如值壬子、壬午之歲，陽明在泉，地氣制之，而木運之味，反從地化，故其味主酸。夫陽明不從標本，從中見太陰濕土之化，故其氣主濕，所主之味辛苦甘，亦兼從上化也。其穀主丹素者成熟。從司天在泉之氣化，下篇所謂歲穀是也。太陽寒水在泉，故熱毒之類不生，寒熱不同其化也。如癸丑、癸未歲，火主化運，火畏水制，而火味反資從其地氣，故其味苦。淡附於甘，故所主之味淡鹹。其穀主黃元者成熟。厥陰在泉，則清毒不生，土畏木制，故其味甘，其所主之味酸苦。其穀主蒼赤者成熟。厥陰不從標本，從中見少陽之火化，而在泉之氣味，又從中見所主之苦熱，故其氣專，其味正。少陰君火在泉，是以寒毒不生，金畏火制，故其味辛。少陰在下，則陽明在上，陽明在上，燥氣治之，中見太陰，陽明從中見濕土之化，故所主之味辛苦甘。兼從中見之土味也。其穀主白丹者成熟。太陰濕土在泉，是以燥毒之物類不生，水畏土制，故其味鹹。太陰在下，則太陽在上，故其氣熱，謂太陽之從本從標，味從地化而氣從天化也。其所主之味甘鹹，其穀主黅秬者成熟。夫五味所資其化氣者，因勝制而從之也。化淳者，謂陽明從中見濕土之化，燥濕相合，故其化淳一。金從土化，故味之鹹者，守而勿敢泛溢，畏太陰之制也。氣專者，厥陰從中見少陽之主氣，故味之辛者，與甘酸苦味俱主之。蓋辛受火制，制則從火化也。夫寒熱燥濕，在泉之六氣也。酸苦甘辛鹹，五運之五味也。以燥濕之化淳則鹹守，相火之氣專則辛化，蓋因地氣制之，而味歸氣化也。上下，謂司天在泉之氣，補助從順也。如少陽在泉，則厥陰司天，當用苦酸之味以補之，蓋助其上下之氣也。如司天之氣，風淫所勝，平以辛涼，熱淫所勝，平以鹹寒，如諸氣在泉，寒淫於內，治以甘熱，火淫於內，治以鹹冷，謂淫勝之氣，又當反逆以平之，故以所在之寒熱盛衰而調之。謂盛則治之，衰則補之，則上下之氣和調矣。夫司天在泉之氣，升降於上下，五運之氣，出入於外內，各求其有過者取而治之，能勝其毒者治以厚藥，不能勝毒者治以薄藥，此治歲運之法也。氣反者，謂上下外內之病氣相反也。如下勝而上反病者，當取之下，上勝而下反病者，當取之上，外勝而內反病者，當取之外旁。[至真要]論曰：上勝而下俱病者，以地名之，下勝而上俱病者，以天名之，即此義也。治熱以寒溫而行之者，蓋寒性與熱氣不合，故當溫而行之。所謂寒因熱用，熱因寒用，其始則同，其終則異，可使破積，可使潰堅，可使氣和，可使必已，此反治之法也。治溫以清，冷而行之，治清以溫，熱而行之，此正治之法也。蓋竟以清冷治溫熱，以溫熱治清冷，所謂逆者，正治是也。消之削之，內取外取也，吐之下之，上取下取也。補之瀉之，補上補下，洽上治下也。久者謂伏氣之病，新者感而即發也。】

帝曰：病在中而不實不堅，且聚且散，奈何？
岐伯曰：悉乎哉問也！無積者，求其臟，虛則補之，藥以祛之，食以隨之，行水漬之，和其中外，可使畢已。
【`王冰`曰：藥祛食隨，謂食以無毒之藥，隨湯丸以追逐之，使其盡也。又行水漬之，使中外通和，氣無流礙，則釋然消散，真氣自平。】
【`馬蒔`曰：此言病有在中而聚散不常者，當審虛實，兼藥食，和中外以治之也。帝問病有在中者，而按之不實不堅，且聚且散，是果何法以治之？伯言審其有積無積，如無積者，則求其病之在於何臟，其臟虛者，宜有以補之，故藥以祛其病，食以隨其欲，不專於用藥可也。又必用藥之湯水以漬之，則藥食調其中，而湯水治其外，庶幾中外和，而病可已矣。】
【`張志聰`曰：此論五運之氣為病，而有治之之法也。病在中者，根於中也。不實不堅，且聚且散者，神機之出入於外內也。如敷和之紀，其臟肝，其病裏急支滿，備化之紀，其臟脾其病否，蓋五運之氣，內合五臟，故無積者，當求其臟也。臟氣虛則補之，先用藥以祛其邪，隨用食以養其正，行水漬之以取汗，和其中外，使邪從外出，可使畢已矣。`張玉師`曰：積者，邪積於五臟之間，無積則邪干臟氣，故當求其臟。】

帝曰：有毒無毒，服有約乎？
岐伯曰：病有久新，方有大小，有毒無毒，固宜常制矣。大毒治病，十去其六；常毒治病，十去其七；小毒治病，十去其八，無毒治病，十去其九。穀肉果菜，食養盡之。無使過之，傷其正也。不盡，行復如法。必先歲氣，無伐天和。無盛盛，無虛虛，而遺人夭殃。無致邪，無失正，絕人長命。
【`王冰`曰：大毒，下品藥毒，毒之大也。常毒，中品藥毒，次於下也。小毒，上品藥毒，毒之小也。上品中品下品無毒藥，悉謂之平。大毒之性烈，其為傷也多。小毒之性和，其為傷也少。常毒之性，減大毒之性一等，加小毒之性一等，所傷可知也。故至約必止之，以待來證爾。然無毒之藥，性雖和平，久而多之，則氣有偏勝，則有偏絕，久攻之則臟氣偏弱，既弱且困，不可長也，故十去其九而止。服至約已，則以五穀、五肉、五果、五菜隨五臟宜者食之，已盡其餘病，藥食兼行亦通也。法，謂前四約也。餘病不盡，然再行之，毒之大小，至約而止，必無過也，若不察虛實，但思攻擊，而盛者轉盛，虛者轉虛，萬物之病，從茲而甚，真氣日消，病勢日侵，殃咎之來，苦夭之興，難可逃也。夫補實財致邪，攻虛為失正，正氣既失，則為死之由矣，所謂伐天和也。】
【`馬蒔`曰：此言約方有法，而藥食皆先之歲氣也。帝問凡藥有毒無毒，服之者有所約乎？伯言病有久者，則方必大，病有新者，則方必小，故藥有大毒、常毒、小毒、無毒之分，則去病以六分、七分、八分、九分而止，當量其病之新故，而制方大小以用之。至于穀肉果菜，以食為養，但盡其所宜，無使過之以傷其正耳。夫藥食兼行如此，如病有未盡，又行之復如前法也。然歲有六氣，分主有南面北面之政，必先知六氣所在，人脈至尺寸應之。太陰所在，其脈沉；少陰所在，其脈鉤；厥陰所在，其脈弦；太陽所在，其脈大而長；陽明所在，其脈短而濇；少陽所在，其脈大而浮。如是六脈，則為天和。不知之者，呼為寒熱，攻寒令熱脈不變，而熱疾已生，制熱令寒脈如故，而寒疾已起。故凡用藥以治病者，必先歲氣，無伐天和可也。又當知病有虛實，如邪氣實者而又補之，是之謂盛盛也。又謂之致邪也。正氣虛者而又瀉之，是之謂虛虛也。又謂之失正也。斯則遺人以夭殃，而絕其長命耳。】
【`張志聰`曰：約，規則也。病有久新者，謂病之能毒不能勝毒也。方有大小者，謂有可以厚藥止可以薄藥也。毒者，有大寒大熱及燥濕偏勝之毒氣，故止可攻疾中病即止，過則傷正矣。是以大毒之藥治病，病去其六，即止後服，常毒治病，病去其七即止之。小毒治病，病去其八即止之。即無毒之藥，亦不可太過，所謂久而增氣，物化之常也。氣增而久，夭之由也。[臟氣法時]論曰：毒藥攻邪，五穀為養，五果為助，五畜為益，五菜為充，氣味合而服之，以補精益氣。故以藥石治病，穀肉食養，使病盡去之，又無使過之，傷其正也。如病不盡，復以藥石治養如前法。又必先知歲運之盛衰，衰則補之，盛則瀉之，補則從之，瀉則逆之，無伐天運之中和，無盛盛，無虛虛，而遺人夭殃。邪則祛之，正則養之，無絕人長命。】

帝曰：其久病者，有氣從不康，病去而瘠，奈何？
岐伯曰：昭乎哉，聖人之問也！化不可代，時不可違。夫經絡以通，血氣以從，復其不足，與聚齊同，養之和之，靜以待時，謹守其氣，無使傾移，其形乃彰，生氣以長，命曰聖王。故《大要》曰，無代化，無違時，必養必和，待其來復，此之謂也。
帝曰：善。 【 經絡以通，以字同已。】
【`王冰`曰：化，造化也。代大匠斲猶傷其手，況造化之氣，人能以力代之乎？夫生長收藏，各應四時之化，雖巧智者，亦無能先時而致之，明非人力所及。由是觀之，則物之生長收藏之化，必待其時也。物之成敗理亂，亦待其時。《大要》，上古經法。引古之要旨，以明時化之不可違，不可以力代也。】
【`馬蒔`曰：此言人病而瘠者，當順化奉時以待之也。帝問歲氣有久病者，氣乃不康，及病去而瘠。伯言天地有自然之化，不可以人力代，故無代化也。人物有成敗之時，不可以私智違，故無違時也。今久病而不康，及病去而瘠者，其經絡已通，血氣已順，當復其不足之臟，而與足者同，必養之和之，而靜以待時，則形自彰而不瘠矣。】
【`張志聰`曰：此論人之形體，亦由氣運之所資養者也。夫神去則機息，氣止則化絕，神氣之不可不調養也。然而神氣猶主人，形骸若器宇，形與神俱，而後可終其天年，是形之不可不調養也。氣從者，謂神氣已調，不康而瘠，謂身不康而形尚瘦也。化，謂五運之化氣。代，更代也。時，謂六氣之主時，如敷和之紀，其臟肝，其養筋。升明之紀，其臟心，其養血。備化之紀，其臟脾，其養肉。審平之紀，其臟肺，其養皮毛。靜順之紀，其臟腎，其養骨髓。是形之皮肉筋骨，皆由化運之所資養，不可更代者也。又如春氣養筋，夏氣養血脈，長夏氣養肌肉，秋氣養皮毛，冬氣養骨髓，是形之皮肉筋骨，又皆由四時氣之所養而時不可違也。脈絡者，所以行氣血而榮陰陽，血者，神氣也，如經絡以通，血氣以從，復其神氣之不足，而與無病者之相同，是神氣已復，但身不康健，而形尚瘦瘠，故當存養其神，和調其氣，靜以待時，謹守其氣，無使傾移，其形得時化之養，漸乃彰著矣。此氣運養身之大要也。】


# 六元正紀
★ 素問·六元正紀大論篇第七十一上之上
【`馬蒔`曰：前[天元紀]大論第四節，以厥陰之上，風氣主之等，云為六元，彼乃名篇曰[天元紀]大論，此未有署曰六元正紀，故遂名篇，其義發彼之所未盡也。】
【`張志聰`曰：此篇論六氣主司天於上，在泉於下，五運之氣，運化於中，間氣紀步為加臨之六氣以主時，五六相合，以三十年為一紀，再紀而為一周，故名[六元正紀]大論。】

黃帝問曰：六化六變，勝復淫治，甘苦辛鹹酸淡先後，余知之矣。夫五運之化，或從天氣，或逆天氣，或從天氣而逆地氣，或從地氣而逆天氣，或相得，或不相得，余未能明其事。欲通天之紀。從地之理，和其運，調其化，使上下合德，無相奪倫，天地升降，不失其宜，五運宣行，勿乖其政，調之正味從逆，奈何？岐伯稽首再拜，對曰：昭乎哉問也！此天地之綱紀，變化之淵源，非聖帝孰能窮其至理歟？臣雖不敏，請陳其道。令終不滅，久而不易。
帝曰：願夫子推而次之，從其類序，分其部主，別其宗司，昭其氣數，明其正化，可得聞乎？
岐伯曰：先立其年，以明其氣。金木水火土，運行之數。寒暑燥濕風火，臨御之化。則天道可見，民氣可調，陰陽卷舒，近而無惑，數之可數者，請遂言之。 【 末數字，上聲。】
【`王冰`曰：氣同謂之從，氣異謂之逆，勝制為不相得，相生為相得。司天地之氣，更淫勝復，各有主治，法則欲令平調氣性，不違忤天地之氣，以致清靜和平也。令終不滅，久而不易，謂氣主循環，同於天地，太過不及，氣序當然，不言永定之制，則久而更易，去聖遼遠，何以明之。部主，謂分六氣所部主者也。宗司，謂配五氣運行之位也。氣數，謂天地五運氣更遠之正數也。正化，謂歲直氣味所宜，酸苦甘辛鹹寒溫冷熱也。】
【`馬蒔`曰：此帝欲推六元之紀，而伯啟其端也。或從天氣，或逆天氣者，運氣與司天之氣有異同也。或從地氣，逆地氣者，運氣與在泉之氣有異同也。從為相得，逆為不相得。通天紀，從地理者，明司天在泉之義也。和其運，調其化者，和調五運及六化之氣也。上下合德，無相奪倫者、司天在泉之德，不相凌奪也。自通天之紀，至勿乖其政，即下文折其鬱氣，資其化源，抑其運氣，扶其不勝，無使暴過而生其疾等義也。調其正味從逆者，即下文食歲穀以全其真，及用寒遠寒等謂也。從其類序者，如自甲子以至乙卯，初氣以至終氣皆是也。分其部主者，凡天地左右，初氣終氣，分為主客，皆有部主也。先立其年者，如下文某年為壬辰，某年為壬戌也。以明其氣脊何？為運氣壬為太角是也。何為司天之氣？太陽寒水司天是也。何為在泉之氣？太陰濕土是也。明金木水火土運行之數，寒暑燥濕風火臨御之化者，明司天在泉五行六氣之化也。】
【`張志聰`曰：六化，謂司天在泉，各有六氣之化。六變，謂勝制之變也。勝復者，謂五運之氣亦復其歲有相勝制而治之不全也。甘苦辛鹹酸淡，謂五味所資，生化有厚薄，成熟有多少，先後之各有制各有勝各有生各有成也。此承上章而言司天在泉之氣，制勝其五運，五運之氣，制勝其司天在泉，今欲調之正味，使氣運和平，上下合德，無相奪倫，天地升降，不失其宜，五運宣行，勿乖其政，蓋盡人事以救天地之淫邪，故謂之正紀大論。五運，謂五行之化運，或從五氣者，謂敷和、升明、審平、靜順之紀，五運和平與六氣無犯也。或逆天氣者，如丙子、丙午歲，火運司天而行水運，甲辰、甲戌歲，水運司天而行土運也。或從天氣或從地氣者，太過而從天化者三，不及而同天化者亦三，太過而同地化者三，不及而同地化者亦三，凡此二十四歲，與天地相符，與地氣相合也。或逆地氣或逆天氣者，除天符歲會之年，而與司天在泉之氣不相合也。或相得或不相得者，謂四時之氣，如風溫春化同，熱曛夏化同，清露秋化同，雲雨長夏化同，冰雪冬化同，此客氣與時氣之相得也。如主氣不足，客反勝之，是客氣與時氣之不相得也。通天之紀，從地之理，使上下合德，無相奪倫者，使司天在泉之氣，上下和平也。天地升降，不失其宜者，升已而降，降已而升，天地之更用，無失其宜也。和其運，調其化，使五運宣行，勿乖其政者，調和五運之氣，宣行德化，勿乖其政令也。夫五運六氣，有德化政令之和祥，必有淫勝鬱復之變易，今欲使氣運和平，須以五味折之資之，益之抑之，故曰調之正味。蓋在天為氣，在地為味，以味而調其氣也。從逆者，謂資之益之者，從之折之抑之者，當逆取也。五運陰陽者，天地之道也，萬物之綱紀，變化之父母，生殺之本始，神明之府也。令，善也。謂能調其氣運，得令終而無殄滅之患，垂永久而無變易之災。類者，甲己類天干，子午類地支，天干始于甲，地支始於子，各有其序，所謂先立其年是也。部主者，厥陰之上，風氣主之，少陰之上，熱氣主之，以六氣為六部，各主歲而主時也。宗司者，謂五運五行為運氣之宗主。正化者，熱化、寒化、雨化，風化，所謂以明其氣是也。運行之敷者，五運相襲而皆治之，終期之日，周而復始。臨御之化者，六氣有司天之上臨，有在泉之下御，有四時之主氣，有加臨之客氣也。明其氣數，則天道可見，民氣可調，陰陽卷舒，近而無惑矣。】

帝曰：太陽之政奈何？
岐伯曰：辰戌之紀也。
【`馬蒔`曰：辰戌屬太陽寒水，故以五辰五戌之年，為屬太陽之政。】

太陽 【 司天】 太角 【 化運】 太陰 【 在泉】 壬辰　壬戌 【 壬為陽年，歲木太過，故主太角。】 其運風，其化鳴紊啟坼，其變振拉摧拔，其病眩掉目瞑。
【`馬蒔`曰：太陽寒水司天，司之為言直也。主行天之令，上之位也。餘仿此。壬為陽水，為太角歲。運者，運之為言動也，主天地之間，人物化生之氣，中之位也。餘仿此。太陰濕土在泉，在泉者，主地之化，行乎地中，下之位也。餘仿此。壬為木運，故主風，鳴紊啟坼，風之化，振拉摧拔，風之變。凡曰運、曰化、曰變，皆從太角運起。眩掉目瞑，風之病，主於肝。】
【 林億云：詳此病證，以運加司天地為言。】
【`張志聰`曰：此節專論太角之化運，後節始論司天在泉及間氣加臨之六氣。鳴，風木聲。紊，繁盛也。啟坼，木發而開坼也。風木太過，故其變振拉摧拔。眩掉目瞑，皆風木之為病。`倪仲宣`曰：五運內合五臟，病在肝，故證見於目。後五運仿此。】

太角 【 初正】 少徵　太宮　少商　太羽 【 終】
【`馬蒔`曰：太角初正者，從壬為太角上起也。少徵、太宮、少商、太羽終者，太生少，少生太，此老變為少，少變為老之義。後仿此。】
【`張志聰`曰：按《靈樞經》云，天地之間，六合之內，不離於五。又曰，五者音也。音者冬夏之分，分於子午，陰與陽別，寒與熱爭，是五音主子午之二，至卯酉之二，分土位中宮，而分王於四季，故五音合五行之化運。按木火上金水，後天之五行也。天地開闢，而五方五時，皆屬後天之氣，故以太角木運為首為正，次少徵，次太宮少商太羽，五運相襲，終期之日，週而復始，此五音之主歲也。初者歲之首，終者歲之終，以角下註初字，羽下註終字者，蓋每歲仍以角木主春，徵火主夏，商金主秋，羽水主冬，土居中宮而主長夏，此五音之主時也。故其運風，其化鳴紊啟坼，其運熱，其化暄暑鬱懊，此論主歲之運，統司一歲之氣，而四時又有春之溫，夏之熱，秋之涼，冬之寒，故曰風溫春化同，熱曛夏化同，燥清秋化同，冰雪冬化同，此主歲之氣與時氣之相得也。如水運之歲，至夏而熱，火運之歲，至冬而寒，又如水運之歲，至夏而寒，火運之歲，至冬而熱，或從歲運，或從四時，此歲氣與時氣之不相得也。甲丙戊庚壬五陽年主太，乙丁己辛癸五陰年主少，以丁壬木運為初正，故以壬辰壬戌太陽司天之歲為運首。次丁卯、丁酉之少角，壬寅、壬申之太角，自太而少，少而太，從壬而丁，丁而壬，皆以木運為首，水運為末，以主歲木運為初，水運為終以主時。`張玉師`曰：司天在泉之六氣，總歸於陰陽精氣，似屬先天之水火，五運之化，始於丹黅蒼素元之氣，經於五方之分，蓋天地開闢，而後分五方五時，故五運屬後天之五行。】

太陽　太徵　太陰　戊辰　戊戌同正徵　其運熱，其化暄暑鬱燠，其變炎烈沸騰，其病熱鬱。
【`馬蒔`曰：太陽寒水司天，戊為陽火，故為太徵。太陰濕土在泉，同正徵者。[五常政]大論云：赫曦之紀，上羽與正徵同。戊為火運，故主熱。暄暑鬱燠，炎烈沸騰，皆為火之變。】
【`張志聰`曰：戊癸化火，戊為陽年，主火運太過，故為太徵。火運太盛，而寒水上臨，火得承制，則炎爍已平，而無亢盛之害，故與正徵之歲相同。正徵之歲，乃火運臨午，所謂歲會，氣之平也。夫歲有十二辰，子午為經，卯酉為緯，陰中有陽，陽中有陰，主歲亦然。故木運臨卯，火運臨午，金運臨酉，水運臨子，以運氣上臨於歲辰，非司天上臨於運氣也。午者，盛陽之陰也，陽盛而陰氣加之，故為平歲。如水運臨子，陰盛而一陽承之，皆得承制之為平也。卯酉亦然。熱者，火之氣，暄暑鬱燠，火之化也。火運太過，故其變炎烈沸騰。火熱太過，故為熱鬱之病。】

太徵 【 戊】 少宮 【 己】 太商 【 庚】 少羽 【 辛終】 少角 【 丁初】
【`張志聰`曰：戊主火運太過，故為太徵，以太徵居上者，尊主歲之氣也。四時之氣，始於角木，故從丁之少角生戊火，火生己土，土生庚金，金生辛水，從少而太，太而少，自上而下，下而復上也。餘運倣此。】

太陽　太宮　太陰　甲辰歲會　甲戌歲會　其運陰埃，其化柔潤重澤，其變震驚飄驟，其病濕下重。
【`王冰`曰：歲直亦曰歲會。此甲為太宮，辰戌為四季，故曰歲會，又曰同天符者。按本論下文云，太過而加同天符，是此歲一為歲會，又為同天符也。】
【`馬蒔`曰：太陽寒水司天，甲為陽土，故為太宮。太陰濕土在泉，甲辰歲會同天符，甲戌歲會同天符者，[天元紀]大論云：承歲為歲直。又[六微旨]大論云：木運臨卯，火運臨午，土運臨四季，金運臨酉，水運臨子，所謂歲會，氣之平也。陰埃柔潤重澤，土之化；震驚飄驟，土之變；濕下重者，土之病也。】
【`張志聰`曰：甲屬陽土，故為太宮。土運臨四季為歲會。四季者，辰戌丑未歲也。雲雨昏暝埃，乃濕土之氣，故其運陰埃。後節曰，其運陰雨，柔潤重澤，土之化也。土運太過，故其變震驚飄驟。濕重，脾病也。】

太宮 【 甲】 　少商 【 乙】 　太羽 【 丙終】 　太角 【 壬初】 　少徵 【 癸】
【`張志聰`曰：從壬之太角起初運以主春，角生癸火，火生甲土，土生乙金，金生丙水，蓋從壬而癸，復從癸而甲也。】

太陽　太商　太陰　庚辰　庚戌　其運涼，其化霧露蕭飋，其變肅殺凋零，其病燥背瞀胷滿。
【`馬蒔`曰：太陽寒水司天，庚為太商，太陰濕土在泉，涼，金之運，霧露蕭飋，金之化，肅殺凋零，金之變，其病燥背瞀胷滿，皆金土為病。】
【`張志聰`曰：庚主金運太過，故為太商。商主秋金，故其運涼，其化蕭飋。金氣太盛，故其變肅殺凋零。背胷滿，皆肺部之病，肺俞在肩背胷中，乃肺之宮城。瞀、目垂貌。[經脈]篇曰：肺是動病，甚則交兩手而瞀。皆太盛而自傷也。】

太商 【 庚】 少羽 【 辛終】 少角 【 丁初】 太徵 【 戊】 少宮 【 己】
【`張志聰`曰：丁接上節所絳之丙，辛接下節初起之壬，五運之十干，皆連續不斷。】

太陽　太羽　太陰　丙辰天符*天符：原本缺，據《素問·[六元正紀]大論》補。*　丙戌天符　其運寒，其化凝慘凜冽，其變冰雪霜雹，其病大寒，留於谿谷。
【`馬蒔`曰：太陽寒水司天，丙為陽水，故為太羽。[五常政]大論云，上羽而長氣不化。太陰濕土在泉，丙辰天符丙戌天符者，按[天元紀]大論云，應天為天符。又[六微旨]大論云，土運之歲，上見太陰，火運之歲，上見少陽少陰，金運之歲，上見陽明，木運之歲，上見厥陰，水運之歲，上見太陽，皆天與之會，故曰天符。又本篇下文云，五運行同天化者，命曰天符。又云，臨者太過不及，皆曰天符。寒，水之運。林億云：詳太羽三運，此為上羽，少陽少陰司天為太徵，而少陽司天，運言寒肅，此與少陰司天，運言其運寒者，疑此太陽司天，運合太羽，當言其運寒肅，少陽少陰司天，運當云其運寒。凝慘凓冽，水之化，冰雪霜雹，水之變。肉之大會為谷，肉之小會為谿。大寒留於谿谷，皆寒之病。】
【`張志聰`曰：辰戌太陽寒水司天，丙乃水運與司天之氣相合，故為天符。寒者，水之氣，凝慘凓冽，水令之化也。水運太過，故其變冰雪霜雹，變盛極而變易也。腎主骨，大寒留於谿谷者，谿谷屬骨，運氣與臟氣相合而為病也。】

太羽 【 丙終】 太角 【 壬初】 少徵 【 癸】 太宮 【 甲】 少商 【 乙】
【`張志聰`曰：主歲之氣，太過者，三年皆從壬起，壬癸甲乙丙，不及者，三年皆從丁起丁戊己庚辛，俱橫以觀之，六歲一周而後起也。主時之氣，陽年從壬起初，而終於丙，陰年從丁起初，而終於辛，俱竪以觀之，一太一少，而遞相沿襲。因以主歲之氣，提出於上，故止於角下註初，羽下註終。當知每歲皆應角木主春，徵火主夏，商金主秋，羽水主冬，若另立一主時之圖，是皆以角為首也。學者以意會之，容易了然，不必多贅圖象。`張玉師`曰：司天之氣，以間氣主時，乃加臨之客氣也。五運之氣，以餘氣主時，乃四時之主氣也。】

凡此太陽司天之政，氣化運行先天，天氣肅，地氣靜，寒臨太虛，陽氣不令，水土合德，上應辰星鎮星。其穀元黅，其政肅，其令徐，寒政大舉，澤無陽燄，則火發待時，少陽中治，時雨乃涯，止極雨散，還於太陰，雲朝北極，濕化乃布，澤流萬物，寒敷於上，雷動於下，寒濕之氣，持於氣交，民病寒濕，發肌肉萎，足痿不收，濡瀉血溢。初之氣，地氣遷，氣乃大溫，草乃早榮，民乃厲，溫病乃作，身熱頭痛嘔吐，肌腠瘡瘍。二之氣，大涼反至，民迺慘，草乃遇寒，火氣遂抑，民病氣鬱中滿，寒乃始。三之氣，天政布，寒氣行，雨乃降，民病寒反熱中，癰疽注下，心熱瞀悶，不治者死。四之氣，風濕交爭風化為雨，乃長乃化乃成，民病大熱少氣，肌肉萎，足痿，注下赤白。五之氣，陽復化，草乃長乃化迺成，民乃舒。終之氣，地氣正，濕令行，陰凝太虛，埃昏郊野，民乃慘悽，寒風以至，反者孕乃死。故歲宜苦以燥之溫之，必折其鬱氣，先資其化源，抑其運氣，扶其不勝，無使暴過而生其疾，食歲穀以全其真，避虛邪以安其正，適氣同異，多少制之。同寒濕者，燥熱化，異寒濕者，燥濕化，故同者多之，異者少之。用寒遠寒，用涼遠涼，用溫遠溫，用熱遠熱，食宜同法，有假者反常，反是者病，所謂時也。 【 黅，音今。】
【`王冰`曰：六步之氣，生長化成收藏，皆先天時而應至也。餘歲先天同之。辰星鎮星，明而大也。其穀元黅，天地正氣之所生長化成也。火發待時，謂寒甚則火鬱，待四時乃發暴為炎熱也。北極雨府，寒濕持於氣交，歲氣之大體也。二之氣，因涼而反之於寒氣，故寒氣始來近人。三之氣，當寒反熱，是反天常，熱起於心則神危亟，不急扶救，神必消亡，故治者則生，不治則死。四之氣，大火臨御，故萬物舒榮。化源，謂九月迎面取之，以補心火。多謂燥熱，少謂燥濕，氣用多少，隨其歲也。時謂春夏秋冬，及間氣所在，同則遠之。若六氣臨御，假寒熱溫涼以除疾病者則勿遠之。如太陽司天，寒為病者，假熱以療，則熱用不遠。夏餘氣例同。故曰，有假反常，食同藥法，若無假反法，則為病之媒，非方制養生之道。】
【`馬蒔`曰：此言太陽司天之政，有主氣，又加以客氣，而天時民病，治法因之也。凡此太陽司天之政，則辰戌之紀，曰壬辰、壬戌，戊辰、戊戌、甲辰、甲戌、庚辰，庚戌、丙辰、丙戌，皆主太過之歲，其氣化運行先天。蓋太過者為先天，而六步之氣生長化收藏，皆先天時而至耳。後云運有餘其至先，餘歲先天同此。寒水司天，故天氣肅。濕土在泉，故地氣靜。寒臨太虛，故陽氣不令。水土合德，故辰星、鎮星應之。其穀元黅者，水土二色也。肅者水之政，徐者土之令。惟寒政大舉，故川澤無有陽燄。寒甚則火鬱，故火發必待其時至。少陽為三之氣，迺中治也。又太陽寒水加之，時雨乃涯，止極雨散，則雨歸於土，所謂還於太陰也。雲朝北極，濕化乃布，澤流萬物，則北極為雨府，而雨濕相持也。寒水之氣敷於上，少陽雷火動於下，而寒濕之氣持於天地之交者如此。斯時民病為寒濕，發為肌肉萎，為足痿不收，為濡瀉，為血溢，此皆火發之病也。方其初之生氣，本厥陰風木也。自斗建丑正至卯之中，則是大寒至驚蟄之末，六十日有奇，奇者謂八十七刻半也。厥陰木為風化用事，風氣流行，陽氣發動，萬物發生以應春，此初氣主也。後仿此。而少陽相火客氣加之，則往歲卯酉少陰在泉終之，主氣本太陽寒水，而客氣迺少陰君火，今之客氣又少陽相火，故地氣遷，氣迺大溫，草木早榮，民病乃為厲，為溫病，為身熱，為頭痛，為嘔吐，為肌腠瘡瘍也。二之主氣，本少陰君火也。自斗建卯正至巳之中，則自春分至立夏之末六十日有奇。少陰君火為熱化用事，暄淑迺行君德之象，不司炎暑以應夏，此二氣主也。後仿此。而陽明燥金，客氣加之，大涼反至，民迺慘，草迺遇寒，火氣遂抑矣。民病為氣鬱，為中滿，寒氣從茲始矣。三之主氣，本少陽相火也。自斗建已正至未之中，則自小滿至小暑之末，六十日有奇。少陽相火暑化用事，此司天之位，炎暑迺行以應長夏此三氣主也。後仿此。而太陽寒水，客氣加之，故天政布，寒氣行，雨迺降，民病寒，然相火為主，故民病反為熱中，為癰疽，為注下，為心熱瞀悶，若不治之則死也。四之主氣，本太陰濕土也。自斗建未正至酉之中，則自大暑至白露之末六十日有奇，太陰土濕化用事，雲雨迺行，此四氣主也。後仿此。而厥陰風木，客氣加之，故風濕交爭，風化為雨，在氣候為長為化為成，民病為大熱，為少氣，為肌肉萎，為足痿，為注下赤白。五之主氣，本陽明燥金也。自斗建酉正至亥之中，則自秋分至立冬之末，六十日有奇。陽明金燥化用事，清涼迺行，此五氣主也。餘仿此。而少陰君火，客氣加之，陽氣復化，草迺長迺化迺成，民氣迺舒，其病為血熱妄行，為肺氣逆也。終之主氣，本太陽寒水也，自斗建亥正至丑之中，則自小雪至小寒之末，六十日有奇，太陽水寒化用事，嚴凝迺行，終氣主也。餘仿此。而太陰濕土，客氣加之，故地氣正，濕令行，陰凝太虛，埃昏郊野，民病慘淒，反寒風已至，則脾受濕腎衰，其病反者，孕迺死。然則治法當何如？故辰戌之歲，宜用苦味，以燥其濕土，溫其寒水可也。折其鬱氣者，折其來勝之氣，以散其被勝之鬱也。後[本病]篇云，辰戌之歲，木氣升之，主逢天柱，勝而不前，又遇庚辰庚戌，金運先天，中運勝之，忽然不前。又云，辰戌之歲，少陽降地，主窒天元，勝之不入。又遇丙辰、丙戌，水運太過，先天降而不下，故[刺法]論於木氣不能升者，刺足厥陰肝經之井穴大敦，火欲降而不能入地者，刺足少陰腎經之井穴涌泉，足太陽膀胱經之合穴委中，皆以折其鬱氣也。資其化源者，取其化源而瀉之也。太過年則瀉，不及年則補。又按[刺法]論云：當取其化源。是故太過取之，不及資之。太過取之，次抑其鬱，取其運之化源，令折鬱氣。不及資扶，以扶運氣，以避虛邪也。資取之法，令出密語，由是觀之，則太過之年，當名曰取，不及之年，當名曰資。今按本篇辰戌之紀，當曰取而乃曰資，丑未之紀，當曰資而乃曰取，此皆互言而不拘耳。若陽明厥陰之紀，皆名曰資。少陽少陰之紀，皆名曰取，則正合於[刺法]篇之義矣。至於本篇本節之義，則林億云：先於九月迎取化源，先瀉腎之源，蓋以水王十月，故先於九月，迎而取之，瀉水所以補火也。抑其運氣，扶其不勝者，蓋太角歲則脾不勝，太徵歲則肺不勝，太宮歲則腎不勝，太商歲則肝不勝，太羽歲則心不勝，今辰戌之年則心不勝，故當抑其運氣之有餘，而補其心之不勝可也。蓋此太陽司天，五歲之氣通，宜先助其心，後扶其腎氣耳。又木過則脾病生，火過則肺病生，土過則腎病生，金過則肝病生，水過則心病生，無使暴過而生其疾。其穀元黃者，歲穀也，宜食之以全其真。虛邪者，八風之虛邪，賊風從後來衝人者也，宜避之以安其正。即如甲辰、甲戌為太宮、庚辰、庚戌為太商，丙辰、丙戌為太羽，迺歲氣之同寒濕也，宜治以燥熱之化。壬辰、壬戌為太角，戊辰、戊戌為太徵，迺歲氣之異寒濕也，宜治以燥溫之化，以同異而多少其制，且司氣有寒熱溫涼，而人之藥食，亦有寒熱溫涼，故用藥食者，當遠司氣之寒熱溫涼而無犯之，彼有假借而用之者，特以邪勝其主，則可反常以少犯之，如夏寒甚則可以熱犯熱，若寒不甚則不可犯也。若非假反之法，則與時相違，病從生矣。】
【 論五音建運。《運氣全書》云：五音者，五行之音聲也。土曰宮，金曰商，木曰角，火曰徵，水曰羽。在陽年則曰太，在陰年則曰少。《晉書》曰：角，觸也，象諸陽氣觸動而生，其位丁壬歲也。徵，止也，言物盛則止，其位戊癸歲也。商，強也，謂金性之堅強，其位乙庚歲也。羽，舒也，陽氣將復，萬物孳育，而舒生，其位丙辛之歲也。宮，中也，中和之道，無往而不理，又總堂室奧阼而謂之宮，蓋土亦以通貫於金木水火，王於四季，榮於四臟，皆總之之意也，其位甲己歲也。故五運從十干起，甲為土也。土生金，故乙次之。金生水，故丙次之。如此五行相生而轉，甲為陽，乙為陰，亦相間而數，如環之無端，詳其五音五運之由，莫不上下相召，小大相乘，同歸於治而已。是故因刻以成日，因日以成月，因月以成歲，遞相因以制用，雖太古占天望氣定位之始見。黅天之氣，橫於甲己為土運；素天之氣，橫於乙庚為金運；元天之氣，橫於丙辛為水運；蒼天之氣，橫於丁壬為木運；丹天之氣，橫於戊癸為火運，則莫不有從焉。若以月建之法論之，則立運之因又可見也。何哉？丙者，火之陽，建於甲己歲之首，正月建丙寅，丙火生土，故甲己為土運。戊者，土之陽，建於乙庚歲之首，正月建戊寅，戊土生金，故乙庚為金運。庚者，金之陽，建於丙辛歲之首，正月建庚寅，庚金生水，故丙辛為水運。甲者木之陽，建於戊癸歲之首，正月得甲寅，甲木生火，故戊癸為火運。壬者，水之陽，建於丁壬歲之首，正月得壬寅，壬水生木，故丁壬為木運。是五運皆生於正月建立，豈非日月歲時相因而制用哉？論歲中五運。《運氣全書》云：地之六位，則分主于四時；天之五運，亦相生而終歲度，每十歲一司天。本篇云初終王而已，此則一歲主運也。海運各主七十三日零五刻，總五運之數，則三百六十五日二十五刻，共成一歲，蓋將當年年干起，一歲中通以三百六十五日大運為主，將歲之主運，上下因之，而名太少五音也。若當年是木，合自太角而下生之，故曰初正。太角木生少徵火，少徵火生太宮土，太宮土生少商金，少商金生太羽水，則為終，亦以太過不及隨之也。若當年少宮為大運，則上下因之，少宮土上乃見火，故曰太徵，太徵火上乃見木，故曰少角，則主運自少角起故初，而至少羽水為終矣。木為初之運，大寒日交，火為二之運，春分後十三日交，土為三之運，小滿後二十五日交，金為四之運，大暑後三十七日交，水為五之運，秋分後四十九日交，此乃一歲之主運有太少之異也。按《天元玉冊》截法中，又有歲之客運，行於主運之上，與六氣主客之法同。故《玉冊》曰，歲中客運者，常以應干前二干為初運，申子辰歲大寒日寅初交，亥卯未歲大寒日亥初交，寅午戌歲大寒日申初交，巳酉丑歲大寒日巳初交，此五運相生而終歲度也。然於經未見其用。以六氣言之，則運亦當有主客以行天令，蓋五行之運，一主其氣，豈聞而無用，不行生化者乎？然當年大運，迺通主一歲，如司天通主上半年之法，《元珠》指此以謂六元還周，言《素問》隱一音也。按《天元玉冊》截法，言五運之客，互主一歲，則經所載者，迺逐年之主運也。明當以《玉冊》為法，則其義通，《元珠》之說，補註亦不取之。】
【 論交六氣時日。《運氣全書》云，陰陽相遘，分六位而寒暑弛張，日月推移，運四時而氣令更變。故經曰，顯明之右，君火之位。顯明謂之日，即卯位也。君火之右，退行一步，相火治之復行一步，土氣治之，復行一步，金氣治之，復行一步，水氣治之，復行一步，木氣治之者，迺六氣之主位也。自十二月中氣，大寒日交，木之初氣。次至二月中氣，春分日交，君火之二氣。次至四月中氣，小滿日交，相火之三氣。次至六月中氣，大暑日交，土之四氣。次至八月中氣秋分日交，金之五氣。次至十月中氣，小雪日交，水之六氣。每氣各主六十日八十七刻半，總之迺三百六十五日二十五刻，共周一歲也。若歲外之餘，及小月之日，則不及也。但推之曆日，依節令交氣，此迺地之陰陽，所謂靜而守位者也。常為每歲之主氣，寒暑燥濕風火者，迺六氣之常。紀氣應之不同者，又有天之陰陽，所謂動而不息，自司天在泉，左右四間是也。輪行而居其上，名之曰客氣，客氣迺行歲中之天命，天命所至，則又有寒暑燥濕風火之化，主氣則當祇奉客之天命，客勝則從，主勝則逆，二者有勝而無復矣。】
【 論逐年主氣。《運氣全書》云：地氣靜而守位，則春溫夏暑，秋涼冬寒，為歲，歲之常令。四時為六氣之所主也。厥陰木為初氣者，方春氣之始也。木生火，故少陰君火，少陽相火次之。火生土，故太陰土次之，土生金，故陽明金次之。金生水，故太陽水次之。皆相生而布其令，莫不咸有緒焉。木為初氣，主春分前六十日有奇，自斗建丑正至卯之中，天度至此，風氣迺行也。君火為二氣，主春分後六十日有奇，自斗建卯正至巳之中，天度至此，暄淑乃行也。相火為三氣，主夏至前後各三十日有奇，自斗建巳正至未之中，天度至此，炎熱迺行也。土為四氣，主秋分前六十日有奇，自斗建未正至酉之中，天度至此，雲雨迺行，濕蒸迺作也。金為五氣，主秋分後六十日有奇，自斗建酉正至亥之中，天度至此，清氣乃行，萬物皆燥也。水為六氣，主冬至前後各三十日有奇，自斗建亥正至丑之中，天度至此，寒氣迺行也。六位旋相主氣以成一歲，則天之六氣，每歲轉居於其上以行天令者也。其交日時，前已具載矣。附逐年主氣歌：初氣逐年木主先，二君三相火排連。四來是土常為主，五氣金星六水全。】
【 論逐年客氣。《運氣全書》云：六氣分上下左右而行天令，十二支分節令時日，而司地化，上下相召，而寒暑燥濕風火，與四時之氣不同者，蓋相臨不一而使然也。六氣司於十二支者，有正對之化也。然厥陰所以司於巳亥者，何也？謂厥陰木也。木生於亥，故正化於亥，對化於巳也。雖有卯為正木之分，迺陽明金對化也。所以從生而順於巳也。少陰所以司於子午者，何也？謂少陰為君火尊位，所以正得南面離位，故正化於午，對化於子也。太陰所以司於丑未者，何也？謂太陰屬土，土屬中宮，寄於坤位，西南居未分也。故正化於未，對化於丑也。少陽所以司於寅申者，何也？謂少陽相火，位卑於君火也。雖明午位，君火居之，火生於寅，故正化於寅，對化於申也。陽明所以司於卯酉者，何也？謂陽明為金，酉為西方，西方屬金，故正化於酉，對化於卯也。太陽所以司於辰戌者，何也？謂太陽為水，雖有子位，以居君火對化，辰戌屬土，水雖土用，迺伏於土中，即六戊天門戌是也，六己地戶辰是也。故水雖土用，正化於戌，對化於辰也。此天之陰陽，合地之十二支，動而不息者也。但將年律起，當年司天數至者，為司天相對一氣為在泉，餘氣為左右間用。在泉後一氣為初之氣，主六十日餘八十七刻半，至司天為三之氣，主上半年，自大寒日後，通主上半年也。至在泉為六氣，主下半年，自大暑日後，通主下半年也。少陰子為首順行，又常為太過司天，太過不及亦間數，則與十干起運圖上下相合也。故經曰，歲半已前，天氣主之，歲半已後，地氣主之者，此也。天之六氣客也。將此客氣，布於地之六氣步位之上，則有氣化之異矣。經曰：上下有位，左右有紀者，謂司天曰上位，在南方則面北立，左右迺左西右東也，在泉曰下位，在北方則面南立，左右乃左東右西也。故上下異而左右殊。[六微旨]大論曰，少陽之右，陽明治之者，迺南面而立，以閱氣之至，非論上下左右之位，而與顯明之右，君火治之之意同，謂面南視之，指位而言也。逐年客氣歌：每年退二是客鄉，上臨實數下臨方。初終六氣排輪取，主客興衰定弱強。假如子年司天，後三辰戌是也。太陽寒水，為初之氣，客也。亥為二氣，子為三氣，丑為四氣，寅為五氣，卯為六氣。假如丑年司天，後三位是亥，厥陰風木為初氣，少陰君火為二氣，太陰濕土為三氣，少陽相火為四氣，陽明燥金為五氣，太陽寒水為終氣。】
【`張志聰`曰：此統論六氣之主歲而主時也。主歲者，司天在泉，主時者，主氣客氣。六氣雖各有分部，而司天之氣，又為一歲之主，故曰凡此太陽司天之政，氣化運行先天。夫子午寅申辰戌為六陽年，氣主太過。丑未卯酉巳亥為六陰年，氣主不及。凡主歲主時之氣，太過之年，皆先天時而至；不及之年，皆後天時而至。故曰運太過，則其至先；運不及，則其至後。太陽寒水司天，故天氣肅；太陰濕土在泉，故地氣靜。寒臨太虛，故陽氣不能章其政令，水土合德，故上應辰星鎮星。其穀主元黅者成熟，感司天在泉之氣，所謂歲穀是也。肅者天之政，徐者地之令也。澤無陽燄者，謂陰中之生陽，為寒水所抑，蓋二之氣，迺少陰君火主氣，因寒政大舉，故必待時而後發。待時者，至五之氣，少陰間氣司令而後發，此言四時之主氣，而為司天之所勝也。少陽中治者，少陽相火主三之氣，而又為寒水加臨，是以時雨迺涯，此言四時之主氣，而為加臨客氣之所勝也。歲半之前，天氣主之，歲半之後，地氣主之，而加臨之三氣主寒水，四之主氣屬太陰，是以寒水之氣，至三氣止而交於四氣之太陰也。太陰所至為雲雨，雨朝北極者，在泉之氣，運化於上也。澤流萬物者，濕土之氣，周備於下也。寒敷於上者，太陽寒水之在上也。雷動於下者，少陰之火氣，在太陰之右，至五氣而始發也。寒濕之氣，持於氣交者，上下交互也。民病肉萎濡瀉諸證，皆寒濕之氣，發而為病也。此總論太陽司天，太陰在泉，有四時之主氣，有加臨之客氣，以[五常政]論之圖象推之，六氣之次序，了然在目矣。夫間氣者紀步，而初氣始於少陽。地氣遷者，謂上年在泉之終氣，而交於今歲司天之初氣也。歲前之終氣，迺少陰君火，今歲之初氣，迺少陽相火，二火相交，故氣大溫，草迺早榮者，長氣盛也。春始交而大溫，故民病厲，溫病迺作，為身熱頭痛，嘔吐瘡瘍。二之氣，陽明金氣加臨，故大涼反至，化炎熱為清涼於歲半之前，故云反至。民迺慘者，寒涼之氣，在於氣交之中。草迺遇寒者，寒氣之在下也。中下寒涼，而上臨之火氣始抑，蓋謂司天間氣，皆從下而上也。氣鬱中滿者，陽氣遏抑於內也。寒乃始者，謂司天之寒氣，自二之氣迺始，此司天之氣，又為間氣之所勝也。司天寒水之氣，加臨於三氣，故其時天政迺布，而寒氣行，雨迺降也。夏時應熱而反為寒氣加臨，故民病寒而內反熱也。癰疽瞀悶，皆火鬱之病，不治將自焚矣。四氣加臨之氣，迺厥陰風木主氣，迺太陰濕土，是以風濕交爭，風化為雨者，加臨之氣，從時而化也。夏秋之交，濕土主氣，故乃長迺化迺成。蓋夏主長，秋主成，而長夏主化也。民病大熱少氣者，風熱之病也。肉萎足痿者，濕土之氣也。注下赤白者，濕熱之交感也。按以上論司天之氣，及主時之氣，皆為加臨客氣之所勝，此論加臨之風木，又從濕土之氣化而為雨，是主客之氣互相盛衰也。二氣之少陰君火，為寒涼所加至五氣而復治，故陽氣復化，即所謂澤無陽燄，火發待時，而雷動於下也。火氣復化，故草迺長。濕土之氣，主歲半以下，故迺化。五之主氣，係陽明秋金，故迺成。火鬱發之，故民迺舒。在泉之氣，臨於終氣，故地氣正而濕令行。陰凝太虛者，太陰之氣，運於上也。埃昏郊野者，濕土之化，布於下也。民迺慘凄者，陰濕之氣，行於中也。《易》曰：至哉坤元、萬物資生。土主化育倮蟲，而人為倮蟲之長，如寒風以至，是土為風木反勝，故主胎孕不成，此謂非時之邪，而勝主時之氣，與[至真要]論之濕司於地，熱反勝之，大義相同。苦迺火味，火能溫寒，苦能勝濕，凡此太陽司天之歲，迺寒濕主氣，故宜燥以勝濕，溫以勝寒，所謂調之正味，而使上下合德也。下文曰，食宜同法是也。化源者，謂五運為六氣之生源。折其鬱氣者，折其致鬱之氣也。如太徵之歲，太陽司天，則火運受鬱矣。太羽之歲，太陰在泉，則水運受鬱矣。故當燥之以折太陰之土氣，溫之以折太陽之寒邪，六氣同義。凡此太陽司天之歲，運氣皆主太過，故當抑其淫勝之氣，而扶其所不勝，如太角之歲，風木淫勝，則土受其制矣。是當抑其風木之勝，扶其土之不勝。如太徵之歲，火運太過，則金氣受其制矣，是當抑其火之太過，扶其金之不勝。所謂和其運，調其化，無致暴過而致生民疾也。後少陽少陰歲相同。歲穀者，元黅之穀，感司天在泉之氣而成熟，食之以全天地之元真。虛邪者，謂反勝其間氣之邪，如太陽司天之歲，初之氣，迺少陽相火而寒反勝之，是寒邪淫勝其初氣矣。二之氣，迺陽明燥金，而熱反勝之，是熱邪淫制其二氣矣。四之氣，迺厥陰風木，而清反勝之，是燥邪制勝其四氣矣。五之氣，迺少陰君火，而寒反勝之，是熱邪制勝其五氣矣。是謂四畏必謹察之。故曰，食閒穀以辟虛邪，邪去則正自安矣。夫五運之氣，與司天在泉各有同異，而氣味之多少亦各有所制也。適，酌也，酌其氣之同異而制之也。同寒濕者，謂太羽太宮主運，是與司天在泉之寒濕相同，故當多用燥熱之氣味以制化。蓋用燥以制濕，用熱以化寒也。如太徵、太角、太商主運，是與寒濕之氣各異，又當少用燥濕之氣以化之。蓋用濕以滋燥熱之氣，用燥以制風木之邪。同者氣盛，故宜多之。異者氣孤，故少制之也。又司天在泉，及間氣加臨之六氣，各有寒熱溫凉之宜，而又當無犯者也。如太陽司天，是當用熱以溫之，而初之氣，迺少陽相火用事，又當遠此少陽之熟，而後可用熱也。如少陰在泉，是當用寒以清之，而四之氣，值太陽寒水用事，又當遠此太陽之寒，而後可用寒也。溫涼同義，藥食同法，所謂時興六位是也。有假者反常，是謂邪氣反勝，又不必遠寒而遠熱矣。如太陽寒水司天，初之氣，迺少陽相火，而天氣反寒，是當用熱而不必遠熱矣。如少陰君火在泉，四之氣，迺太陽寒水，而天氣反熱，是當用寒而不必遠寒矣。所謂天氣反時，則可依時是也。反是者，皆為民病，所謂加臨之時氣也。此篇論調其正味，以和氣運之不和，如以苦燥之溫之，所以治司天在泉之太過也。折其鬱氣者，折司天在泉之勝氣也。折其運氣者，抑運氣之太過也。食歲穀以全其真者，全天地之真氣也。避虛邪以安其正者，安紀步之正氣也。適氣同異者，酌五運六氣之異同也。用寒遠寒用熱遠熱者，調上下左右之六氣也。假者反之，逆治四時不正之氣也。蓋天地陰陽之氣，有德化之祥，有政令之章，有勝復之作，有變易之災，人居天地氣交之中，能和其運，調其化，使上下合德，無相奪倫，五運宣行，勿乖其政，安其屈伏，以平為期，庶暴過不生，苛疾不起，此聖人隨時養生之大道也。】

帝曰：善。陽明之政奈何？
岐伯曰：卯酉之紀也。
【`馬蒔`曰：卯酉屬陽明燥金，故以五卯五酉之年，為屬陽明之政。】

陽明　少角　少陰　清熱勝復同　同正商，丁卯歲會　丁酉　　其運風清熱。
【`馬蒔`曰：陽明燥金司天，丁為陰木，故為少角，少陰君火在泉，清熱勝復同者，清勝少角，熱復清氣，餘少運皆同。同正商者，上見陽明，上商與正商同，言歲木不及也。餘仿此。[五常政]大論云：委和之紀，上商與正商同。其運風清熱者，不及之運，常兼勝復之氣也。風，運氣也。清，熱氣也。熱，復氣也，餘少運悉同。】
【`張志聰`曰：丁主少角，則木運不及，故金之清氣勝之。有勝必有復，火來復之，故為清熱勝復同者，謂清熱之氣與風氣同其運也。歲木不及，而上臨陽明，所謂上商與正商同，木運臨卯，是為歲會。】

少角 【 初正】 　太徵　少宮　太商　少羽 【 終】
【`張志聰`曰：歲以木為首，故為初正，從丁起少角，丁生戊火，火生己土，土生庚金，金生辛水而終。】

陽明　少徵　少陰　寒雨勝復同　同正商　癸卯　癸酉　其運熱寒雨。
【`馬蒔`曰：陽明燥金司天，癸為陰火，故為少徵，少陰君火在泉。寒雨勝復同者，寒勝雨復也。同正商者，上見陽明同正商。伏明之紀，上商與正商同。癸卯同歲會，癸酉同歲會者，按本論下文云，不及而加，同歲會也。今此運少徵為不及而加，下會君火，故曰同歲會，所謂下者在泉也。其運熱寒雨者，運氣為熱，勝氣為寒，復氣為雨也。】
【`張志聰`曰：寒者，寒水之氣，雨者，濕土之氣，寒勝少徵，土來復之。癸主少徵，卯酉主陽明司天，少陰在泉。】

少徵　太宮　少商　太羽 【 終】 　太角 【 初】
【`張志聰`曰：從壬起太角，而生少徵之癸火，火生甲土，土生乙金，金生丙木而終。】

陽明　少宮　少陰　風涼勝復同　己卯　己酉　其運雨風涼。
【`馬蒔`曰：陽明燥金司天，己為少宮，少陰君火在泉。風涼勝復同者，木勝土為風，金勝木為涼。其運雨風涼者，雨，運氣也，風，勝氣也，涼，復氣也。】
【`張志聰`曰：土運不及，風反勝之，清涼之金氣來復，甲己化土，甲主土運太過，己主土運不及，太陰所至為雲雨，兩迺土之運氣，風為勝氣，清為復氣，因運氣不及，故勝復之氣同其化。】

少宮　太商　少羽 【 終】 　少角 【 初】 　太徵
【`張志聰`曰：從丁而起少角，丁生戊火，火生己土，土生庚金，金生辛水而終。】

陽明　少商　少陰　熱寒勝復同　同正商　乙卯天符　乙酉歲會　太乙天符　其運涼熱寒。
【`馬蒔`曰：陽明燥金司天，乙為陰金，故為少商，少陰君火在泉。熱寒勝復同者，熱勝寒復也。同正商者，從革之紀，上商與正商同也。乙卯天符，乙酉歲會，太乙天符者，林億曰：[天元紀]大論云：三合為治。又[六微旨]大論云：天符歲會曰太乙天符。王註云：是為三合。乙者天會，二者歲會，三者運會。或曰此歲三合曰太乙天符，不當更曰歲會者，甚不然也。乙酉本為歲會，又為太乙天符，歲會之名不可去也。或云己丑、己未、戊午，何以不連言歲會，而單言太乙天符？曰，舉一隅，則三者可知，去之則是。太乙天符，不為歲會也，故不可去也。其運涼熱寒者，司天為涼，在泉為熱，復為寒也。】
【`張志聰`曰：熱勝少商，寒氣來復，從革之紀，上商與正商同，乙主金運，卯酉陽明燥金司天，運氣與司天之氣相合，是名天符。金運臨酉，是為歲會。金運之歲，上見陽明，是為天符。歲會合天符，名曰太乙天符，又名曰三合。三合者，司天運氣年辰三者之相合。運氣為涼，勝氣為熱，復氣為寒。】

少商　太羽 【 終】 　太角 【 初】 　少徵　太宮
【`張志聰`曰：從太角起壬木而生徵，徵生太宮，宮生少商，商生太羽而終。】

陽明　少羽　少陰　雨風勝復同　辛卯少宮同　辛酉　辛卯*辛卯　原本缺，據《素問·[六元正紀]大論》補。*　其運寒雨風。
【`馬蒔`曰：陽明燥金司天，辛為陰水，故為少羽少陰君火在泉。雨風勝復同者，雨勝風復也。辛卯少宮同者，林億云：按[五常政]大論云，五運不及，除同正角正商正宮外，癸丑癸未，當云少徵與少羽同，己卯己酉少宮與少角同，乙丑乙未少商與少徵同，辛卯、辛酉、辛巳、辛亥少羽與少宮同，合有十年。今此論獨於此言少宮同者，蓋以癸丑、癸未、丑未為土，故不更同少羽，己卯、己酉為金，故不更同少角，辛巳、辛亥為木，故不更同少宮，乙丑、乙未下見太陽為水，故不更同少徵。又除此八年外，只有辛卯、辛酉二年為少羽同少宮也。其運寒雨風者，寒，運氣也。雨，勝氣也。風，復氣也。】
【`張志聰`曰：辛主水運不及，而上得以乘之，故宮音半同其化。按水運不及，迺陽明之辛卯、辛酉，太陰之辛丑、辛未，厥陰之辛巳、辛亥，太陰司天之歲，迺太陽在泉，水得助而旺，厥陰司天之歲，木氣上臨，土受木之制，辛酉歲迺金水相生之年辰，故止言辛卯歲也。夫五音皆有不及，而獨言宮音者，以土位中宮，而乘於四氣也。故曰，五運之氣，根於中而運於外，根於中者，根於中宮之土，而運化於四方也。】

少羽 【 終】 　少角 【 初】 　太徵　少宮　太商
【`張志聰`曰：提少角少羽於上者，論主歲之氣也。太少之歲，皆以角為始而羽為終，角下註初，羽下註終者，論主時之氣也。一少，皆以角為始而羽為終，後四氣準此。】

凡此陽明司天之政，氣化運行後天。天氣急，地氣明，陽專其令，炎暑大行，物燥以堅，淳風迺治。風燥橫逆，流於氣交，多陽少陰，雲趨雨府，濕化迺敷，燥極而澤。其穀白丹，間穀命太者，其耗白甲品羽，金火合德，上應太白熒惑，其政切，其令暴，蟄蟲迺見，流水不冰。民病欬嗌塞，寒熱發暴，振慄癃閉，清先而勁，毛蟲迺死。熱後而暴，介蟲迺殃。其發暴，勝復之作，擾而大亂，清熱之氣，持於氣交。初之氣，地氣遷，陰始凝，氣始肅，水迺冰，寒雨化，其病中熱脹面目浮腫，善眠，鼽衂嚏欠嘔，小便黃赤，甚則淋。二之氣，陽迺布，民迺舒，物迺生，榮厲大至，民善暴死。三之氣，天政布，涼迺行，燥熱交合，燥極而澤，民病寒熱。四之氣，寒雨降，病暴仆，振慄，譫妄，少氣嗌乾，引飲，及為心痛、癰腫瘡瘍、瘧寒之疾，骨痿血便。五之氣，春令反行，草迺生榮，民氣和。終之氣，陽氣布，候反溫，蟄蟲來見，流水不冰，民迺康平，其病溫。故食歲穀以安其氣，食間穀以去其邪。歲宜以咸以苦以辛，汗之清之散之，安其運氣，無使受邪，折其鬱氣，資其化源。以寒熱輕重少多其制，同熱者多天化，同清者多地化。用涼遠涼，用熱遠熱，用寒遠寒，用溫遠溫，食宜同法，有假者反之，此其道也。反是者，亂天地之經，擾陰陽之紀也。
帝曰：善。
【`王冰`曰：六步之氣，生長化成，庶務動靜，皆後天時而應，餘少歲同。雨府，太陰之所在。燥極而澤，謂煤氣欲終，則化為雨澤，是謂三氣之分。其穀白丹，天地正氣所生化也。命太者，謂前文太角商等氣之化者。間氣化生，故云間穀也。其耗白甲品羽，謂白色甲蟲，多品羽類，有羽翼者，耗散粢盛蟲鳥甲，兵歲為災以耗竭物類。金先勝，木已承害，故毛蟲死。火後勝，金不勝，故介蟲復殃。勝而行殺，羽者已亡，復者後來，強者又死，非大亂氣，其何謂也？病熱脹，面目浮腫諸病，迺初之氣，太陰之化也。二之氣，民善暴死者，臣位君也，三之氣，寒熱瘧也，其病溫，君之化也。化源，謂六月迎而取之也。少角少徵歲同熱，用方多以天清之化治之。少宮少商少羽歲同清，用方多以地熱之化治之。火在地，故同清者多地化，金在天，故同熱者多天化。】
【`馬蒔`曰：此言陽明司天之政，有主氣又加以客氣，而天時民病治法因之也。凡此陽明司天之政，則卯酉之紀曰乙卯、丁卯、己卯、辛卯、癸卯，乙酉、丁酉、己酉、辛酉，癸酉，皆主不及之歲，其氣化運行後天。蓋六步之氣，生長化收藏，皆後天時而至耳。餘歲後天倣此。天氣急，燥金司天也。地氣明，君火在泉也。金為不及，故陽專其令，炎暑大行。及金得其時，物燥以堅，淳風迺治。故風燥橫逆流于氣交，多陽少陰，雲趨雨府，濕化迺敷，燥極而澤，是為三氣之分也。其穀白丹，白為金而丹為火，金為天而火為地，迺正氣所化生也。若間穀則以太者之間氣命之。按太年則言其穀某色，並不言間穀，少年則言其穀某色，即所謂歲穀也。又云，若間穀則以太者命之，蓋司天為少，則在泉必為太，宜以在泉間氣之色命之也。即如此篇陽明司天，則少陰在泉，司天為少，在泉為太，然在泉左為太陰，其色黃，右為厥陰，其色蒼，當是蒼黃之色也。後凡少年仿此。其耗竭物類，則有白甲品羽等蟲為患也。金火合德，上之所應者，太白與熒惑也。金之政切，火之令暴，蟄蟲迺見，流水不冰，民病為欬，為嗌塞，為寒熱發暴，為振慄，為癃閉。先清而勁，則金先勝木，木已承害，故毛蟲迺死。後熱而暴，則金不勝，故介蟲迺殃。其發暴，勝復之作，擾而大亂，清熱之氣，持于氣交，正三四氣相交之際也。方其初之主氣，本厥陰風木也，而太陰濕土，客氣加之，地氣遷，陰始凝，氣始肅，水迺冰，寒雨化，民病為中熱、為脹，為面目浮腫，為善眠，為鼽，為衂，為嚏，為欠，為嘔，為小便黃赤，甚則為淋也。二之主氣，本少陰君火也，而少陽相火客氣加之，陽迺布，民迺舒，物迺生榮。民病則厲大至，善暴死也，以其臣位于君故耳。三之主氣，本少陽相火也，而陽明燥金客氣加之，天政布，涼迺行。燥熱交合，以致燥極而澤，民病為寒熱也。四之主氣，本太陰濕土也，而太陽寒水客氣加之，寒雨降，民病為暴仆，為振慄，為譫妄，為少氣，為嗌乾引飲，及為心痛，為癰腫，為瘡瘍，為寒瘧，為骨痿，為便血也。五之主氣，本陽明燥金也，而厥陰風木客氣加之，春令反行，草迺生榮，民氣則和也。終之主氣，本太陽寒水也，而少陰君火客氣加之，陽氣布，其候反溫，蟄蟲來見，流水不冰，民迺康平。其有病者，亦為溫病耳，迺君之化也。然則治之者當何如？宜食歲穀以安其正氣，食間穀以去其邪氣，必宜以鹹以苦以辛，汗之清之散之。安其運氣，無使受邪，折其鬱氣者，後[本病]篇云：卯酉之年，太陽升天，主窒天芮，勝之不前，蓋太陽在地三年，此年升天，作陽明，左間遇天芮，土司窒之，不能升天，又遇己酉己卯，水欲升天，土運抑之，升之不前，則陽明未遷正者，即太陽未升天也。故[刺法]論於水欲升，而天芮窒抑之者，刺足少陰之合穴涌泉。又[本病]篇云，卯酉之歲，太陰降地，主窒地蒼，勝之不入，又少陽未退位，即太陰未得降也，又遇丁酉、丁卯，木運承之，降而不下。故[刺法]篇云，上欲降而地蒼窒，抑之當刺足厥陰之井穴大敦，足少陽之合穴陽陵泉，資其化源，蓋金王七月，故于六月迎而取之，以瀉金氣。凡寒熱以輕重而多少其制，即如丁卯、丁酉為少角，癸卯、癸酉為少徵，迺歲氣之同為熱也，用方多以天清之化治之。己卯、己酉為少宮，乙卯、乙酉為少商，辛卯、辛酉為少羽，迺歲氣之同為清也，用方多以地熱之化治之。司氣有寒熱溫涼，而人之藥食亦有寒熱溫涼，故用寒熱溫涼者，宜用遠司氣之寒熱溫涼而無犯之。彼有假借而用之者，正以主氣不足。信氣勝之而行之耳。若非假借之法，則亂天地之經，擾陰陽之紀者也。】
【`張志聰`曰：卯酉主歲運不及，凡司天在泉，主氣客氣，皆後天時而至。陽明司天，則少陰在泉，金令在上，故天氣勁急，君火在下，故地氣光明。陽明在上，君火在下，故陽熱盛而物燥堅。主時之初氣，迺厥陰風木，凡太過之歲，客氣盛而多從客氣，不及之歲，客氣弱而兼從主氣，是以淳風迺治。從初氣風木之化也。陽明燥金司天，厥陰風木主氣，故風燥橫運，流於氣交。橫者，謂主客之氣，交相縱橫。氣交者，終於歲半之前，而交於歲半之後也。二氣之主客，迺君相二火，三氣之主客，迺陽明少陽，故多陽少陰。雲趨雨府者，土之濕氣，蒸而為雲，天氣降而為雨，蓋四之氣，迺太陰濕土主氣，太陽寒水加臨，故曰雲趨雨府，濕化迺敷。司天之燥金，終三之氣，而交於四氣之寒水濕土，是以燥極而澤。其穀白丹，迺感司天在泉之氣而成熟者，所謂歲穀是也。間穀者，感左右之間氣而成熟。間氣者，在司天在泉左右之四氣也。如陽明在上，則左太陽，右少陽。陽明主少，而太陽少陽主太，故曰間穀命太者，蓋言在左右之太者為間穀也。太陽之下，是為厥陰，少陽之下，是為太陰，感此四氣而成者，是謂間穀，止言在上之太，而不言在下之二氣者，蓋數之始，起於上而終於下，故舉此在上之太，而在下之二氣可知矣。試以[五常政]論之圓圖輪轉觀之，則六氣之太少，了然在目矣。然以不及之歲，而曰間穀命太者，則太過之歲，又當云間穀命少者。如太陽在上，則左厥陰，右陽明，太陽主太，而左右之厥陰陽明主少也。至于五類之蟲，感司天在泉之氣，而少有生育也。耗，少也，散也。曰白，曰甲，曰品者，謂感司天之氣，不過文彩品格之蟲，少有生育，非若遠化之蕃息也。如金運之歲，其蟲介，概言三百六十之介蟲，皆感金運而生，今感司天之金氣，止白甲者生，而餘色之介蟲不育也。金火合德，上應太白熒惑，光明清切者，金之政，急暴者，火之令，君火在泉，是以蟄蟲不藏，流水不冰。民病嗌塞振慄諸證，皆感燥熱之氣而為病也。清先而勁者，言司天之氣，盛於歲半以前，熱後而暴，謂在泉之氣，淫于歲半以後。毛蟲死，介蟲殃者，又受司天在泉之勝制而死也。故曰，各有勝，各有制，各有生，各有成，謂五運六氣，各有生成，各有勝制。五運之勝，能制其六氣，而六氣之勝，又能制其五運，制則不生不育，或不靜而死也。故止於陽明節列此四句，蓋欲使後學知運氣之互相勝制類而推之也。其發暴，暴當作躁，蓋陽明少陰之氣，皆主躁，故其發躁。如火勝金於歲半之前，則水復火於歲半之後，是以勝復作而歲時之氣大亂矣。氣交者，司天在泉之氣，上下相交。地氣遷者，謂歲前在泉之終氣，交更於今之初氣，餘運仿此。夫卯酉歲初之客氣，迺太陰濕土，故陰凝而雨化。下文曰，厥陰所至，為風生終為肅氣。始肅者，謂主時之初氣，迺厥陰也。陰凝於外，則陽鬱於內，故民病熱脹便赤諸證。面目浮腫善眠者，濕土之為氣也。鼽衂嚏欠嘔者，風木之氣也。二之主客，迺君相二火，陽氣得以敷布，故民迺舒，物得長氣而生榮。如厲大至，則民善暴死。蓋謂二火相交，臣位君上故也。司天之金氣加臨，故天政布，涼迺行。三之主氣，迺少陽相火，故燥熱交合，三氣終而交於四氣之寒水濕土，故燥極而澤。燥濕水火相交，故民病寒熱。四之加臨客氣，迺太陽寒水，主氣迺太陰濕土，故寒雨降，歲半以後，迺少陰君火主氣，反為寒濕相加，故民病振慄譫妄，嗌乾便血等證，皆因寒凝於外，火鬱於內故也。經云，諸禁鼓慄，如喪神守，皆屬於火及為心痛者，迺寒邪內凌君火也。經云，邪在心則病心痛，時眩仆。又曰，諸癰腫筋攣骨痛，此寒氣之腫也。厥陰風木，加臨於五氣，故春令反行，草得生氣，故迺生榮。少陰之鬱，得木氣而舒達，故民氣和。少陰君火之氣，加臨於終氣，故在泉之陽氣，得以舒布，而冬之時候反溫。冬氣溫煖。故蟄蟲不藏，流水不冰，地氣舒暢，故民迺康平。其有災眚，當主病溫，所謂冬溫病也。冬溫之病，與傷寒大異。歲穀者，白丹之穀，感天地之氣而生。氣者，元真之氣也。間穀者，感間氣而生。如初之氣，宜食白黅；二之氣，宜食白丹；四之氣，宜食丹元；五之氣，宜食丹蒼之穀。邪者，反勝其間氣之邪也。宜鹹以清君火之熱，辛以潤陽明之燥，苦以洩內鬱之火，汗以解在外之寒，清以消內入之邪，散之以解冬溫之氣。安其運氣，謂運氣不及，故宜安之，無使邪勝。折其鬱氣，謂折其司天在泉之氣，以資五運之化源。寒以清在地之火熱，熱以制司天之燥金，同者多之，異者少之，故以寒熱之輕重而少多其制。如少徵少角之運同少陰之熱者，多以天化之清涼以制之。如少商少宮少羽之運同陽明之清者，多以地化之火熱以制之。天化者，燥金之清涼；地化者，在泉之火熱。按[至真要]論曰，風淫所勝，平以清涼*清涼：《素問·至真要大論》作「辛涼」。*，是風同熱化，當以清涼平之。若陽明清涼之氣司天，是宜甩溫熱矣。如二之氣，迺君相二火，又當遠此六十日，而用溫熱。少陰君火之氣在泉，是宜用寒涼矣。如四之主客，迺寒水濕土，又當遠此六十日，而後可用寒涼。有假者，謂四時之寒熱溫涼，非司天在泉，及間氣之正氣，又當反逆以治之，此調和天地陰陽之道也。反此者，亂司天在泉之經常，擾間氣陰陽之紀步。】














★ 素問·六元正紀大論篇第七十一上之下

帝曰：少陽之政奈何？
岐伯曰：寅申之紀也。
【`馬蒔`曰：寅申屬少陽相火，故以五寅五申，為屬少陽之政。】

少陽　太角　厥陰　壬寅　壬申　其運風鼓，其化鳴紊啟坼，其變振拉摧拔，其病掉眩支脅驚駭。
【`馬蒔`曰：少陽相火司天，[五常政]大論云，上徵則其氣逆，即[五運行]大論之所謂以下臨上，不當其位是也。壬為陽水，故為太角。厥陰風木在泉，壬寅同天符。壬申同天符者，即本論後云，壬寅壬申，太角下加厥陰，謂在泉是厥陰迺同天符也。風火合勢，故其運風鼓。少陰司天，太角運亦同其化，則鳴紊啟坼，如[五常政]大論云，其德鳴紊啟坼是也。其變則振拉摧拔，其病掉眩支脅驚駭，此皆風火合勢而然也。】
【`張志聰`曰：壬主木運太過，寅申少陽司天，厥陰在泉，運氣與太陽太角相同，但其病少異。蓋木與水土相合，其病在血分；木與風火相合，其病在氣分。本經曰：諸風眩掉，皆屬於肝。又曰：東方肝木，其病發驚駭。此單論太角之運，註已見前，此不再贅。餘仿此。】

太角 【 初正】 少徵　太宮　少商　太羽 【 終】
少陽　太徵　厥陰　戊寅天符　戊申天符　　其運暑，其化暄囂鬱燠，其變炎烈沸騰，其病上熱鬱血溢，血泄心痛。
【`馬蒔`曰：少陽相火司天，戊為陽火，故為太徵。[五常政]大論云，上徵而收氣後，厥陰風木在泉。其運暑者，運與司天皆熱也。其化暄囂鬱燠，[五常政]大論作暄暑鬱燠，此變暑為囂者，以上臨少陽故也。】
【`張志聰`曰：戊主火運太過，火運之歲，上見少陽，天與之會，故《天元冊》曰天符。暄囂鬱燠，炎烈沸騰，盛之極也。火運上臨少陽，故熱鬱為血溢血泄心痛諸病。】

太徵　少宮　太商　少羽 【 終】 少角 【 初】
少陽　太宮　厥陰　甲寅　甲申　其運陰雨，其化柔潤重澤，其變震驚飄驟，其病體重胕腫痞飲。
【`馬蒔`曰：少陽相火司天，甲為陽土，故為太官。厥陰風木在泉，其運陰雨者，甲為濕土也。】
【`張志聰`曰：柔者，土之德。潤澤，濕之化也。太陰所至，為雷霆驟注烈風，氣變之常也。體重胕腫痞飲者，感太宮之運而為脾病也。按太過之運氣有三，三五十五，為民病少有異同，蓋以司天在泉之氣化少異耳。】

太宮　少商　太羽 【 終】 太角 【 初】 少徵　　少陽　太商　厥陰　庚寅　庚申　同正商　　其運凉，其化霧露清切，其變肅殺凋零，其病肩背胷中。
【`馬蒔`曰：少陽相火司天，庚為陽金，故為太商。厥陰風木在泉，同正商者，[五常政]大論云，堅成之紀，上徵與正商同。其運涼者，太商之氣涼也。】
【`張志聰`曰：歲金太過，而司天之火制之，則金氣已平，故與正商之歲同。金氣和平，故曰清切。其病肩背胷中者，肺脈出胷中，俞在肩背也。】

太商　少羽 【 終】 少角 【 初】 太徵　少宮
少陽　太羽　厥陰　丙寅　丙申　其運寒肅，其化凝慘凜冽，其變冰雪霜雹，其病寒浮腫。
【`馬蒔`曰：少陽相火司天，丙為陽水，故為太羽。厥陰風木在泉。其運寒肅者，太羽為寒水也。】
【`張志聰`曰：寒肅慘冽，冰雪霜雹，皆太羽之運化。病寒浮腫者，寒水之病也。】

太羽 【 終】 太角 【 初】 少徵　太宮　少商
凡此少陽司天之政，氣化運行先天，天氣正，地氣擾，風迺暴舉，木偃沙飛，炎火迺流。陰行陽化，雨迺時應。火木同德，上應熒惑歲星。其穀丹蒼，其政嚴，其令擾，故風熱參布，雲物沸騰，太陰橫流，寒迺時至，涼雨並起。民病寒中，外發瘡瘍，內為泄滿，故聖人遇之，和而不爭。往復之作，民病寒熱瘧泄，聾瞑嘔吐，上怫腫色變。初之氣，地氣遷，風勝迺搖，寒迺去，候迺大溫，草木早榮，寒來不殺。溫病迺起，其病氣怫於上，血溢目赤，欬逆頭痛，血崩脅滿，膚腠中瘡。二之氣，火反鬱，白埃四起，雲趨雨府，風不勝濕，雨迺零，民迺康。其病熱鬱於上，欬逆嘔吐，瘡發於中，胷嗌不利，頭痛身熱，昏憒膿瘡。三之氣，天政布，炎暑至，少陽臨上，雨迺涯。民病熱中聾瞑，血溢膿瘡，欬嘔鼽衂，渴嚏欠喉痺，目赤，善暴死。四之氣，凉迺至，炎暑間化，白露降，民氣和平。其病滿身重。五之氣，陽迺去，寒迺來，雨迺降，氣門迺閉，剛木早凋。民避寒邪，君子週密。終之氣，地氣正，風迺至，萬物反生，霜霧以行。其病關閉不禁，心痛陽氣不藏而欬。抑其運氣，贊所不勝，必折其鬱氣，先取化源，暴過不生，苛疾不起，故歲宜鹹宜辛宜酸，滲之泄之漬之發之，觀氣寒溫以調其過。同風熱者多寒化，異風熱者少寒化。用熱遠熱，用溫遠溫，用寒遠寒，用涼遠凉，食宜同法，此其道也。有假者反之，反是者病之階也。
【`王冰`曰：化源年之前十二月，迎而取之。太角太徵，歲同風熱，以寒化多之。太宮太商太羽，歲異風熱，以涼調其過也。】
【`馬蒔`曰：此言少陽司天之政，有主氣又加以客氣，而天時民病治法因之也。凡此少陽司天之政，歲運太過，其氣化運行先天而至。少陽司天，故天氣正，風木在泉，故地氣擾。惟風木在泉，故風迺舉，木偃沙飛。惟相火司天，故炎火迺流，陰行陽化，雨迺時應。火木同德，上之所應者，熒惑歲星也。林億云，六氣惟少陽厥陰司天司地，為上下通和，無相勝剋，故言木火同德，餘氣皆有勝剋，故言合德。其穀丹蒼，丹為火而蒼為木也。火之政嚴，木之令擾，故風熱參布，雲物沸騰，太陰橫流，寒迺時至，涼雨並起，民病為寒中，為外發瘡瘍，內則為泄滿。聖人遇之，和而不爭。往復之作，民病則為寒熱，為瘧，為泄，為聾，為瞑，為嘔吐，為上怫腫色變也。初之主氣，木厥陰風木也，而少陰君火客氣加之，則地氣遷，風勝迺搖，寒迺去，候迺大溫。草木早榮，寒來不殺，溫病迺起，其病氣怫於上為血溢，為目赤，為欬逆，為頭痛，為血崩，為脅滿，為膚腠中瘡也。二之主氣，本少陰君火也，而太陰濕土客氣加之，則火反鬱，白埃四起，雲趨雨府，風不能勝濕，雨乃零落也。民迺康，其有病者，熱鬱於上為欬逆，為嘔吐，為瘡發於中，為胷嗌不利，為頭痛，為身熱，為昏憒，為膿瘡也。三之主氣，本少陽相火也，而又少陽相火客氣加之，則天政布，炎暑至，少陽臨上，雨迺涯，民病有為熱中，為聾為瞑，為血溢，為膿瘡，為欬為嘔，為鼽為衂，為渴為嚏，為欠為喉痹，為目赤，為善暴死也。四之主氣，本太陰濕土也，而陽明燥金客氣加之，則涼迺至，炎暑間化，白露降，民氣和平，其有病者，為滿，為身重也。五之主氣，本陽明燥金也，而太陽寒水客氣加之，則陽迺去，寒迺來，雨迺降，氣門迺閉。氣門者，元府也。剛木早凋，民避寒邪，君子則能週密也。終之主氣，本太陽寒水也，而厥陰風木客氣加之，則地氣正，風迺至，萬物反生，霜霧已行，其病為關閉不禁，為心痛，為陽氣不藏而欬。然則治之者當何如？必抑其運氣之太過，贊其所值之不勝，折其鬱氣者。後[本病]篇云，寅申之歲，陽明升天，上窒天英，勝之不前，蓋言陽明在地，至寅申之年，升天作少陽，左間遇天英，火司窒之，故不能升天，至戊寅、戊申火運先天而至，則金欲升天，火運抑之也。[刺法]論云，金欲升而天英窒抑之，當刺手太陰之經穴經渠。後[本病]篇云，寅申之歲，少陰降地，主窒地元，勝而抑之，又或遇內申丙寅，水運太過，先天而至，君火欲降，水運承之，降而不下，故[刺法]論云，火欲降而地元窒抑之，降而不入，當刺足少陰之井穴湧泉，足太陽之合穴委中，先取化源。正註以為年前之十二月迎而取之也。暴病不生，重疾不起，故歲宜鹹宜辛宜酸，以滲之泄之漬之發之，觀其氣有寒溫而調其病。司天為熱，在泉為風，即如壬寅壬申為太角，戊寅戊申為太徵，迺同風熱者，宜多用寒化。甲寅甲申為太宮，庚寅庚申為太商，丙寅丙申為太羽，迺異風熱者，宜少用寒化。天時有寒熱溫涼，而人用藥食，亦有寒熱溫涼。凡用寒熱溫涼者，宜用遠去時之寒熱溫涼，而不可輕犯之也。彼有假借而用之，以主氣不足，臨氣勝之，特假寒熱溫涼以資四正之氣，則可以偶犯之耳。若非假反之法，則與時相逢，病必生矣。】
【`張志聰`曰：寅申歲主太過，六氣皆先天時而至。夫天地陰陽之氣，交相感召，所謂上下交互，氣交主之，歲紀畢矣。天蒼黅丹素元之氣，化生地之五行，地之五行，上呈天之六氣，故曰寒暑燥濕風火，天之陰陽也，三陰三陽上奉之，是三陰三陽在下，而六氣之在上也。是以少陽之上，火氣治之，中見厥陰，厥陰之上，風氣治之，中見少陽。正，中也。天氣正者，謂少陽司天，而氣化行於氣交之中，蓋以三陰三陽在下，故雖主司天而氣下行於中也。下節厥陰司天，而曰地氣正者，謂少陽在泉之氣，而亦行於中，蓋少陽為厥陰之中見也。按厥陰不從標本從中見少陽之化，故凡此厥陰之政，諸同正歲，氣化運行同天，謂厥陰同少陽天氣。正，地氣正之。諸歲而厥陰之氣，運行同少陽天氣之在中，蓋以少陽司天，則厥陰在中，少陽在泉，則地氣在中，少陽為厥陰之中見也。厥陰在泉，則地氣在中，厥陰司天，則天氣亦在中，謂厥陰從中見少陽之化也。能明乎司天在泉及左右間氣，再於上下氣交中求之，斯得運化之微妙也。厥陰在泉，故地氣擾，下文曰厥陰所至為撓動，為迎隨，行令之常也。風乃暴舉，木偃沙飛，炎火乃流，火風之氣也。陰行陽化，雨迺時應，謂厥陰之氣上行，而從少陽之化，故雨迺時應。蓋少陽所至為火生，終為蒸溽，此德化之常也。火木同德，上應熒惑，歲星倍明也。其穀丹蒼，感司天在泉之氣而成熟者。嚴者，火之政，擾者，風之令也。風熱參布者，少陽厥陰之氣，交相參合，而布於氣交之中。雲物沸騰者，地氣上升也。太陰橫流，涼雨並起者，蒸溽而為雨也。按厥陰風木，上從司天之化，故太陰濕土從之，即風氣下臨黃起上用之義，畏其勝制而從之也。風熱之氣在外，則寒濕之氣在內，是以外發瘡瘍，內為寒中泄滿，故聖人遇此之候，和其寒熱，而不使外內交爭，往復出入也。如外內往復交作，則為寒熱之瘧泄聾嘔吐者，風熱之氣乘於內也。上怫腫色變者，寒濕之氣乘于外也。初之間氣，迺少陰君火，主氣迺厥陰風木，是以風搖候溫，草木得生長之氣而早榮也。殺，降也。少陽司天而又值君火主氣，故雖有時氣之寒來，而不能殺二火之溫熱也。血溢目赤，欬逆膚瘡等證，皆風火之為病也。二之客氣乃太陰濕土，是以司天之火氣，反鬱而白埃四起，雲趨雨府，皆濕土之氣化也。厥陰風氣，雖上從少陽，而亦不能勝其兩濕風火，氣盛得陰濕以和之，故民迺康，其有災眚，則病熱鬱嘔吐昏憒膿瘡諸證，皆因陰濕凝於外，而火熱鬱於內也。司天之氣，上臨於三氣，故天政布，主時之氣，亦屬少陽，故炎暑至，雨迺涯者，太陰橫流也。民病熱中血溢，鼽衂嚏欠諸證，感風火之氣也。二火相交，風熱並至，故善暴死。四之加臨間氣，迺陽明清涼之氣，故涼迺至，白露降，少陽之火，與風熱之氣，交於氣交之中，故炎暑間化，風熱主歲，而遇此清涼，故民氣和平，其病滿身重者，感主時濕土之氣也。五之間氣，迺太陽寒水，故陽熱去而寒迺來，以秋冬之交，而行閉藏之冬令，故氣門迺閉，宜周密以避寒邪。曰聖人，曰君子，蓋言聖賢之隨時調養以和其氣，是以暴過不生，苛疾不起。厥陰風木主終氣，故風迺至，地氣正者，厥陰從中見少陽之化也。萬物遇生氣而反生，地氣反上升，而霜霧以行，以閉藏之時，而反行發生之令，故其病關閉不禁心痛者，腎氣上乘於心也。夫肺主氣，而腎為生氣之原，故腎為本，肺為末。陽氣至冬而歸藏於腎臟，今反上乘於肺故欬。運氣太過，故當抑之。所不勝者，如壬年角運太過，則土氣不勝，戊年火運太過，則金氣不勝，故宜抑其太過，贊助其所不勝。折其鬱氣者，如庚寅、庚申歲，少陽司天，則商運受鬱矣。甲寅、甲申歲厥陰在泉，則宮運受鬱矣。是當折其致鬱之氣，先取五運之化源，折抑其太過，贊助其不勝，是以暴過不生，苛疾不起。暴者，謂太宮太商之運氣，主太過而反受其鬱，故其過暴，暴者為病甚，故曰苛。是故宜鹹以制少陽之火，宜辛以勝風木之邪，厥陰從少陽之火化，是子泄其母氣矣。故又宜用酸以補之。漬者，上古用湯液浸漬以取汗。滲之泄之者，以清火熱之。在中漬之發之者，以散風邪之外襲。寒溫者，謂五運之寒溫也。如太角太徵之歲，運氣與司天在泉之風熱相同者，多用寒涼以清之。如太宮太商太羽之歲運氣，與司天在泉之氣異者，則少之食藥同法也。遠者如太陽司天，太陰在泉，則先云用寒遠寒，用涼遠凉，少陽司天，厥陰在泉，則先云用熱遠熱，用溫遠溫，蓋言歲運寒熱之藥食當遠，此司天在泉，遠者勿犯也。】

帝曰：善。太陰之政奈何？
岐伯曰：丑未之紀也。
【`馬蒔`曰：丑未屬太陰濕土，故以五丑五未，為太陰之政也。】

太陰　少角　太陽　清熱勝復同　同正宮　丁丑　丁未　其運風清熱。
【`馬蒔`曰：太陰濕土司天，丁為陰木，故為少角。太陽寒水在泉。清熱勝復同者，清勝熱復也。同正宮者，委和之紀，上宮與正宮同，蓋言上見太陰，與正宮同者也。其運風清熱者，運風勝清復熱也。】
【`張志聰`曰：少角主木運不及，故清氣勝之，有勝必有復，故熱以復之，清熱勝復之氣與本運同，其化風，迺運氣清，迺勝氣熱，迺復氣三，氣同其運。愚按太過之運言病，不及之運不言病。蓋太過者暴，不及者徐。】

少角 【 初正】 太徵　少宮　太商　少羽 【 終】
太陰　少徵　太陽　寒雨勝復同　癸丑　癸未　其運熱寒雨。
【`馬蒔`曰：太陰濕土司天，癸為陰火，故為少徵。太陽寒水在泉。寒雨勝復，同者寒勝雨復也。其運熱寒雨者，運熱勝寒復雨也。】
【`張志聰`曰：火運不及，寒反勝之，土雨來復。】

少徵　太宮　少商　太羽 【 終】 太角 【 初】
太陰　少宮　太陽　風清勝復同 【 註義同前】 同正宮　己丑太乙天符　己未太乙天符　其運雨風清。
【`馬蒔`曰：太陰濕土司天，己為陰土，故為少宮。太陽寒水在泉。風清勝復同者，風勝清復也。同正宮者，五常政紀大論云：卑監之紀，上宮與正宮同。蓋上見太陰，當與正宮同也。己為土，丑未亦為土，司天之氣，與當年十二律五行相同，又是歲會，名曰太乙天符。其運雨風清者，運雨風勝清復也。】
【`張志聰`曰：上運臨四季，是為歲會。土運之歲，上見太陰，是為天符。天符合歲會，是為太乙天符。】

少宮　太商　少羽 【 終】 少角 【 初】 太徵
太陰　少商　太陽　熱寒勝復同　乙丑　乙未　其運凉熱寒。
【`馬蒔`曰：太陰濕土司天，乙為陰金，故為少商。太陽寒水在泉。熱寒勝復同者，熱勝寒復也。其運涼熱寒者，運涼熱勝寒復也。】

少商　太羽 【 終】 太角 【 初】 少徵　太宮
太陰　少羽　太陽　雨風勝復同　同正宮
辛丑　辛未　其運寒雨風。
【`馬蒔`曰：太陰濕土司天，辛為陰水，故為少羽。太陽寒水在泉，風雨勝復同者，風勝寒復。此曰雨者，疑誤。同正宮者，五常政紀大論云，涸流之紀，上宮與正宮同。或以此二歲為同歲會，為平水運，欲去同正宮三字非也。蓋此歲有二義，而輒去其一，甚不可也。辛丑同歲會，辛未同歲會者，運氣與在泉合，其氣化陰年曰同歲會。其運寒雨風者，運寒風勝涼復也。】

少羽 【 終】 少角 【 初】 太徵　少宮　太商
凡此太陰司天之政，氣化運行後天，陰專其政，陽氣退避，大風時起，天氣下降，地氣上騰，原野昏霿，白埃四起，雲奔南極，寒雨數至，物成于差夏。民病寒濕腹滿，身䐜憤，胕腫，痞逆，寒厥，拘急。濕寒合德，黃黑埃昏，流行氣交，上應鎮星辰星。其政肅，其令寂，其穀黅元，故陰凝于上，寒積于下，寒水勝火，則為冰雹，陽光不治，殺氣迺行，故有餘宜高，不及宜下，有餘宜晚，不及宜早，土之利，氣之化也。民氣亦從之。間穀命其太也。初之氣，地氣遷，寒迺去，春氣至，風迺來，生布萬物以榮，民氣條舒，風濕相薄，雨乃後。民病血溢，筋絡拘強，關節不利，身重筋痿。二之氣，大火正，物承化，民迺和，其病溫厲大行，遠近咸若，濕蒸相薄，雨迺時降。三之氣，天政布，濕氣降，地氣騰，雨迺時降，寒迺隨之。感于寒濕，則民病身重，胕腫，胷腹滿。四之氣，畏火臨，溽蒸化，地氣騰，天氣否隔，寒風曉暮，蒸熱相薄，草木凝烟，濕化不流，則白露陰布，以成秋令，民病腠理熱，血暴溢，瘧，心腹滿熱，臚脹，甚則胕腫。五之氣，慘令已行，寒露下，霜迺早降，草木黃落，寒氣及體，君子周密，民病皮腠。終之氣，寒大舉，濕大化，霜迺積，陰迺凝，水堅冰，陽光不治。感于寒，則病人關節禁固，腰脽痛，寒濕持於氣交而為疾也。必折其鬱氣而取化源，益其歲氣無使邪勝，食歲穀以全其真，食間穀以保其精。故歲宜以苦燥之溫之，甚者發之泄之。不發不泄則濕氣外溢，肉潰皮拆而水血交流。必贊其陽火，令御甚寒，從氣異同，少多其判也。同寒者以熱化，同濕者以燥化。異者少之，同者多之。用涼遠凉，用寒遠寒，用溫遠溫，用熱遠熱，食宜同法，假者反之，此其道也，反是者病也。 【 霿，音茂。數，入聲。差，音此，平聲。】
【`王冰`曰：萬物生長化成，皆後天時而生成也。南極，雨府。差夏，謂立秋之後一十日也。其穀黅元，正氣所生成也。黃黑昏埃，是謂殺氣，自北及西，流行於東及南也。間穀，謂以間氣之大者言其穀也。應順天常，不愆時候，謂之時雨。化源，九月迎而取之以補益也。贊其陽火，令御其寒，謂冬之分，其用五步量氣用之。少宮、少商、少羽歲同寒。少宮歲又同濕。濕過故宜燥，寒過故宜熱。少角少徵歲，平和處之也。】
【`馬蒔`曰：此言太陰司天之氣，有主氣又加以客氣，而天時民病治法因之也。氣化運行後天者，以太陰司天之歲皆不及也。司天以濕，在泉以寒，故陰專其政，陽氣退避。土不及則風勝之，故大風時起。濕氣下降，寒氣上騰，故原野昏霿，白埃四起。雲奔南極，寒雨數至。物成於差夏，謂立秋後十日也。民病為寒濕，為腹滿，為身䐜憤，為胕腫，為痞逆，為寒厥，為拘急也。惟濕寒合德，故黃黑埃昏，流行於氣交之際，上之所應者，鎮星辰星耳。寒之政肅，濕之令寂，其穀元黅。寒為元而濕為黅也。故陰凝於上，寒積於下，寒水勝火，則為冰雹，而陽光不治，殺氣迺行。凡種穀者有餘之歲，其土宜高；不及之歲，其土宜下。高者宜晚，下者宜早。雖土之利，實氣之化也。民氣高下亦從之。至於間穀，則以在泉為太者之間氣命之。蓋太陰為少，寒水為太，左間厥陰之色蒼，右間陽明之色白也。初之主氣，本厥陰風木也。而厥陰風木客氣加之，則地氣遷，寒迺去，春氣至，風迺來，生氣布，萬物以榮，民氣條舒，風濕相薄，兩氣迺後。民病有為血溢，為筋絡拘強，為關節不利，為身重，為筋痿也。二之主氣，本少陰君火也。而少陰君火，客氣加之，則大火正，蓋以少陰居君火之位，故大火正也。物承化，民迺和，其病溫厲大行，遠近皆然。時則濕蒸相薄，時雨迺降也。三之主氣，本少陽相火也。而太陰濕土客氣加之，則天政下布，濕氣迺降，地氣上騰，時雨迺降，寒亦隨之。故感於寒濕，則民病為身重，為胕腫，為胷腹滿也。四之主氣，本太陰濕土也。而少陽相火客氣加之，則畏火臨，溽蒸化，地氣上騰，天氣否隔，寒風曉暮，蒸熱相薄，草木凝烟，濕化不流，則白露陰布，以成秋令，民病為腠理熱，為血暴溢，為瘧，為心腹滿熱，為臚脹，甚則為胕腫也。五之主氣，本陽明燥金也，而陽明燥金客氣加之，則慘令已行，霜露下降，草木黃落，寒氣及體，而君子當周密，民病則在皮腠中也。終之主氣，本太陽寒水也。而太陽寒水客氣加之，則寒大舉，濕大化，霜積陰凝，水冰陽隱，民病感寒，為關節禁固，為腰脽痛，蓋以寒濕持於氣交而為病也。然治之者當何如？必折其鬱氣者，後[本病]篇云，丑未之歲，少陽升天，主窒天蓬，勝之不前，又或遇太陰未遷正者，即少陰未升天，辛丑辛未水運抑之，故[刺法]論云，火欲升而天蓬窒抑之。凡君火相火，同刺包絡之滎穴勞宮。按[本病]篇云，丑未之歲，厥陰降地，主窒地晶，勝而不前，又或遇少陰未退位，即厥陰未降，下遇乙丑、乙未金運抑之，降之未下，故[刺法]論云，木欲降而地晶窒抑之，降而不入，當刺手太陰之井穴少商，手陽明之合穴曲池。取其化源者，即於九月補之，益其歲氣，無使邪勝。食歲穀間穀，以全真保精，宜以苦者燥之溫之，甚者發之泄之。若不發不泄，則濕氣外溢，肉潰皮拆，而水血交流也。又必贊其陽火，以令御其盛寒之氣，從其氣之異同，以少多而判治之。如己丑、己未之歲為少宮，乙丑、乙未之歲為少商，辛丑、辛未之歲為少羽，是同為寒，宜以熱化治之。己丑、己未之歲為少宮，又同為濕，宜以燥化治之。丁丑、丁未之歲為少角、癸丑、癸未之歲為少徵，皆平和之歲也，宜以平和處之。其異者則少用，其同者則多用。天有寒熱溫涼，而人之藥食，亦有寒熱溫涼。凡用寒熱溫涼者，宜遠寒熱溫涼而無犯之。或有假借而用之者，特以主氣不足臨氣勝之，假其寒熱溫涼，以資四正之氣，則可以偶犯之耳。若非假反之法，則與時相違，病必生矣。】
【`張志聰`曰：太陰司天，寒水在泉，故陰專其政，陽氣退避，土令不及，風反勝之。天地之寒濕氣交，是以原野昏霿，寒雨數至也。差夏，長夏之時，秋之交也。民病腹滿諸證，皆感寒濕之氣而成。寒濕合德，是以黃黑埃昏，流行氣交，上應鎮辰二星明耀。肅者土之政，寂者水之令。黅元之穀，感司天在泉之氣而成。太陰之濕氣凝於上，太陽之寒氣積於下，寒水勝火，則為冰雹，即所謂火鬱之發，山川冰雪是也。陽氣在上，為陰凝所勝，則肅殺之氣迺行，此言上下陰陽之氣也。若五方之地土，各有高下厚薄之不同，故歲氣有餘，地土宜高厚，歲氣不及，地土宜卑下。蓋太過之氣宜緩，不及之氣宜先，地土高厚，氣緩於出，地之下者，氣易于升也。氣有餘宜至之遲，氣不及宜至之早，此地利之有高下，氣至之有早晏，而民氣亦從之。按此論上下陰陽之氣者，謂天包乎地之外也。地土之有高下者，地居乎天之中也。氣至之有早晏者，氣貫乎地之內也。人氣從之者，人由乎氣交之中也。此當與[五常政]大論合看。夫初之主客皆風氣所司，故歲前之地氣遷，冬令之寒迺去，而春氣正，風迺來，生榮萬物，民氣條舒，主客之氣，與司天之氣相薄，故雨迺後至也。民病血溢筋痿諸證，皆感風濕之氣所致。二之主客，迺君相二火，故大火盛。火上合德，故物承化，民乃和。濕熱氣盛，是以溫厲大行，土氣周備於四方，故遠近咸若。司天之氣臨于三氣，寒濕之氣行於氣交，故民病胕腫胷腹滿。四之客氣，乃少陽相火，寒水司地，故畏火之加臨。四之主氣，迺太陰濕土，濕熱相合，則溽蒸化而地氣上騰，陰濕之氣，與火氣不相合，是以天氣否隔，濕化不流於下，則白露陰布以成秋令。寒風，太陽寒水之氣也。民病滿脹等證，迺寒濕熱三氣雜至，合而為病也。五氣之主客，皆陽明清涼之氣，故其候寒冷。收藏之令早行，故君子周密。陽明之氣主肌，故病在皮腠。終之主客，迺在泉寒水之氣，故寒大舉。寒濕之氣，上下相交，故濕大化。霜積陰凝，濕之化也。冰堅陽伏，寒之令也。腎為冬藏而主骨，關節禁固，骨節不利也。腰脽者，腎之腑也。寒濕持於氣交，謂天地之氣上下相持，人在氣交之中而為病也。益其歲氣，無使邪勝者，謂歲運不及，故當益之。邪氣者，即己所不勝之氣也。真精者，迺天乙所生之真元，即精與氣耳，故曰真曰精。苦迺火味，故能燥濕而溫寒。判者，分也。】

帝曰：善。少陰之政奈何？
岐伯曰：子午之紀也。
【`馬蒔`曰：子午屬少陰火，故以五子五午為少陰之政也。】

少陰　太角　陽明　壬子　壬午　其運風鼓，其化鳴紊啟坼，其變振拉摧拔，其病支滿。
【`馬蒔`曰：少陰君火司天，壬為陽木，故為太角。[五常政]大論云，上徵則與其氣逆，陽明燥金在泉。其運風鼓者，壬為風火以鼓之也。其變振拉摧拔者，風火之變也。】

太角 【 初正】 少徵　太宮　少商　太羽 【 終】
少陰　太徵　陽明　戊子天符　戊午太乙天符　其運炎暑，其化暄曜鬱燠，其變灸烈沸騰，其病上熱血溢。
【`馬蒔`曰：少陰君火司天，戊為陽火，故為太徵。[五常政]大論云，上徵而收氣後，陽明燥金在泉，其運炎暑者，林億云，詳太徵運。太陽司天曰熱，少陽司天曰暑，少陰司天曰炎暑，兼司天之氣而言運也。其化暄曜燠鬱，[五常政]大論作暄暑鬱燠。此變暑為曜者，以上臨少陰故也。】
【`張志聰`曰：戊子天符者，火運之歲，上見少陰也。戊午太乙天符者，火運臨午，火運之歲，上見少陰也。】

太徵　少宮　太商　少羽 【 終】 少角 【 初】
少陰　太宮　陽明　甲子　甲午　其運陰雨，其化柔順時雨，其變震驚飄驟，其病中滿身重。
【`馬蒔`曰：少陰君火司天，甲為陽土，故為太宮。陽明燥金在泉，其運陰雨者，甲土也。】

太宮　少商　太羽 【 終】 太角 【 初】 少徵
少陰　太商　陽明　庚子　庚午　同正商　其運凉勁，其化霧露蕭飋，其變肅殺凋零，其病下清。
【`馬蒔`曰：少陰君火司天，庚為陽金，故為太商。陽明燥金在泉，同正商者，[五常政]大論云，堅成之紀，上徵與正商同。以運合在泉，故云其運凉勁。其病下清者，運與在泉皆金也。】
【`張志聰`曰：運氣與諸太商同。其病下清者，感秋金之氣也。】

太商　少羽 【 終】 少角 【 初】 太徵　少宮
少陰　太羽　陽明　丙子歲會　丙午　其運寒，其化凝慘慄冽，其變冰雪霜雹，其病寒下。
【`馬蒔`曰：少陰君火司天，丙為陽水，故為太羽。陽明燥金在泉，丙子歲會者，丙子皆水也。其運寒者，丙水也。】
【`張志聰`曰：丙子歲會者，水運臨子也。其病寒下者，感寒水之氣也。】

太羽 【 終】 太角 【 初】 少徵　太宮　少商
凡此少陰司天之政，氣化運行先天，地氣肅，天氣明，寒交暑，熱加燥，雲馳雨府，濕化迺行，時雨迺降，金火合德，上應熒惑太白。其政明，其令切，其穀丹白，水火寒熱，持於氣交而為病始也。熱病生於上，清病生於下，寒熱凌犯而爭於中。民病欬喘血溢，血泄，鼽嚏，目赤，皆瘍，寒厥入胃，心痛腰痛，腹大，嗌乾上腫。初之氣，地氣遷，燥將去，寒迺始，蟄復藏，水迺冰，霜復降，風迺至，陽氣鬱，民反周密，關節禁固，腰脽痛，炎暑將起，中外瘡瘍。二之氣，陽氣布，風迺行，春氣以正，萬物應榮，寒氣時至，民眥和，其病淋，目瞑目赤，氣鬱於上而熱。三之氣，天政布，大火行，庶類蕃鮮，寒氣時至，民病氣厥心痛，寒熱更作，欬喘目赤。四之氣，溽暑至，大雨時行，寒熱互至，民病寒熱，嗌乾，黃癉，鼽衂，飲發。五之氣，畏火臨，暑反至，陽迺化，萬物迺生迺長榮，民迺康，其病溫。終之氣，燥令行，餘火內格，腫於上，欬喘，甚則血溢。寒氣數舉，則霿霧翳，病生皮腠，內舍於脅下，連少腹而作寒中，地將易也。必抑其運氣，資其歲勝，折其鬱發，先取化源，無使暴過而生其病也。食歲穀以全真氣，食間穀以避虛邪，歲宜鹹以軟之，而調其上，甚則以苦發之，以酸收之，而安其下，甚則以苦泄之，適氣同異而多少之。同天氣者，以寒清化；同地氣者，以溫熱化。用熱遠熱，用凉遠凉，用溫遠溫，用寒遠寒，食宜同法，有假則反，此其道也，反是者病作矣。
【`王冰`曰：地將易，謂氣終則遷，何可長也。化源，謂先於年前十二月迎而取之。太角太徵，歲同天氣，宜以寒清治之，太宮太商太羽，歲同地氣，宜以溫熱治之。】
【`馬蒔`曰：此言少陰司天之政，有主氣又加以客氣，而天時民病，治法因之也。少陰司天之政，歲運太過，其氣化運行，皆先天而至。金氣在泉，故地氣肅。火氣司天，故天氣明。往歲巳亥終之客氣少陽，今歲子午初之客氣太陽，太陽寒交往歲少陽之暑，故曰寒交暑。今歲少陰在上而陽明在下，故曰熱加燥。其雲馳雨府，則濕化迺行，時雨迺降，惟金火合德，上之所應者熒惑與太白也。火之政明，金之令切，其穀丹白，火為丹而金為白，火在天而金在泉也，及水火寒熱，持於氣交，而病所由始。熱病生於上者，火在上也。清病生於下者，金在下也。寒凌火，熱凌金，故寒熱凌犯而爭於中，民病為欬喘，為血溢，為血泄，為鼽，為嚏，為目赤，為眥瘍，為寒厥入胃，為心痛，為腰痛，為腹大，為嗌乾上腫也。初之主氣，本厥陰風木也。而太陽寒水客氣加之，則地氣遷，燥將去。蓋往年為巳亥，巳亥之在泉為少陽，則暑往而陽明在地，故燥將至也。去當作至。初之客氣為太陽，故寒迺始。惟寒又始，故蟄藏水冰，霜復風至也。其陽氣既鬱，民反周密。民病有為關節禁固，為腰脽痛，至炎暑將起，又當為中外瘡瘍也。二之主氣，本少陰君火也。而厥陰風木客氣加之，則陽布風行，春氣已正，萬物以榮，或寒氣時至，民病迺和，其病當為淋，為目瞑，為目赤，為氣鬱於上而熱也。三之主氣，本少陽相火也。而少陰君火客氣加之，則天政布，大火行，庶類蕃鮮，寒氣時至，民病當為氣厥，為心痛，為寒熱更作，為欬喘，為目赤也。四之主氣，本太陰濕土也。而太陰濕土客氣加之，則溽暑至，大雨時行，寒熱互至，民病為寒熱，為嗌乾，為黃癉，為鼽，為衂，為飲發也。五之主氣，本陽明燥金也。而少陽相火客氣加之，則火迺金之所畏，故謂之畏火臨，暑反至，陽迺化，萬物迺生長榮茂，民迺康，其有病則為溫也。終之主氣，本太陽寒水也。而陽明燥金客氣加之，則燥令行，餘火內格，為腫於上，為欬為喘，甚則為血溢也。且寒氣數舉，則霿霧成翳，外則病生皮腠，內則病舍脅下，連小腹而作寒中，以其地氣之將易也。然則治之者當何如？必抑其運氣之有餘，資其歲氣之所勝。折其鬱發者，後[本病]篇云，子午之歲，太陰升天，主窒天衝，勝之不前，蓋言太陰在地三年，此年升天，作少陰左間，遇天衝窒之不前，又或遇壬子木運先天而至，升天不前，故[刺法]論云，上欲升而天衝窒仰之，當刺足太陰之俞穴太白。又後[本病]篇云，太陽降地，主窒地阜，勝之不入，又或遇甲子甲午，土運太過，先天而至，土運承之，降而不入，故[刺法]論云，水欲降而地阜窒抑之，當刺足太陰之井穴隱白，足陽明之合穴三里。又先於年前之十二月，以迎取其化源，無使暴過而生其病也。食歲穀以全其真，間穀以避虛邪，宜鹹以軟之而調其上，甚則以苦發之，以酸收之，而安其下，甚則以苦泄之。又必適其氣之同異，而多少其制，如壬子、壬午之為太角，戊子、戊午之為太徵，歲同天氣之熱，當以寒清之化治之。甲子、甲午之為太宮，庚子、庚午之為太商，丙子、丙午之為太羽，歲同地氣之寒，當以溫熱之化治之。化者，治也。天有寒熱溫凉，而人之藥食，亦有寒熱溫凉，故凡用寒熱溫凉者，當遠天時之寒熱溫凉，而無犯之。或有假借而用之者，特以主氣不足，臨氣勝之，借其寒熱溫凉，以資四正之氣，則可以偶犯之耳。若非假借之法，則與時相違，病由是而作矣。】
【`張志聰`曰：少陰司天，太過之歲，氣運皆先天時而至。燥金在泉，故地氣肅、君火在天，故天氣明。歲前之終氣，迺少陽相火，今歲之初氣，迺太陽寒水，故為寒交暑，而水火寒熱，持於氣交而為病始也。君火在上，燥金在下，故曰熱加燥。雲馳雨府，濕化迺行，時雨迺降，即少陽臨上雨迺涯之義。金火合德，上應熒惑太白光明。明者，火之政，切者，金之令也。其穀丹白，感金火之氣而成熟者。寒熱凌犯者，司天在泉之氣，交相犯而爭於中也。欬喘，血溢，鼽嚏，目赤，眥瘍，嗌乾，上腫，熱病生於上也。血溢寒厥，清病生於下也。入胃心痛，腰痛，腹大，寒熱交爭於中而為病也。初之客氣，迺太陽寒水，故歲前之燥熱將去，而寒迺始，蟄蟲復藏，冰霜復結也。初之時氣，迺厥陰風木，故風迺至，陽春之氣鬱，而民反周密。太陽主筋而為腎之府，故關節禁固，而腰脽痛，時交於二氣之君火，故炎暑將至。二之主氣，合司天之君火，客氣迺厥陰風木，故陽氣布而風迺行，春氣始正，萬物應生長之氣以榮。按少陰之上，君火主之，少陰標陰而本熱，二氣三氣皆君火司令，而曰寒氣時至者，少陰從本從標也。寒熱氣交，故民迺和，其病淋目瞑者，寒氣之為病也。經云：陽盛則瞋目，陰盛則瞑目。目赤者，君火之氣也。氣鬱於上而熱者，寒氣上乘也。三之主氣，迺君相二火，故天政布，大火行，眾類得長氣而蕃鮮，在下之寒氣時至，故民病氣厥心痛。蓋君火在上，陰寒在下，寒氣厥逆凌心，則心痛而寒熱更作，乘於肺則為欬喘，蓋肺迺心之蓋，而又下交於腎也，迫其君火上炎則目赤。四之主客，迺濕土主氣，濕熱氣交，故溽暑至，大雨時行，寒熱互至也。民病嗌乾黃癉諸證，皆感濕熱之氣。歲半以下，及五之主氣，皆屬陽明，而少陽相火加之。故畏長氣上臨，間氣司令，故暑反至，陽迺化，萬物得長氣而生榮。涼熱之氣合化，故民迺康。其有災眚，感溫熱而為溫病。終氣迺陽明燥金司令，故燥令行氣交之餘，熱內格而為欬喘血溢諸證。寒水主時，故寒氣數舉，舍於皮腠而為病也。夫地支始於子而對於午，六氣已終，則在泉之氣，將易而交於丑未矣。運氣太過，故當抑之，而資其歲之所不勝。鬱發者，謂五運之氣，鬱極迺發也。虛邪，不正之邪也。能保其精，則邪自辟矣。鹹從水化，故能軟堅，以調和在上之君火，甚則以苦發其火鬱。金氣主收，故宜酸收以安其下。甚則以苦泄其燥。若同司天之熱氣者，宜以寒清，同在泉之清涼者，宜用溫熱也。】

帝曰：善。厥陰之政奈何？
岐伯曰：巳亥之紀也。
【`馬蒔`曰：巳亥屬厥陰風木，故以五巳五亥為厥陰之政。】

厥陰　少角　少陽　清熱勝復同　同正角　丁巳天符　丁亥天符　其運風清熱。
【`馬蒔`曰：厥陰風木司天，丁為陰木，故為少角。少陽相火在泉。清熱勝復同者，清勝熱復也。同正角者，委和之紀，上見厥陰，上角與正角同也。丁巳天符，丁亥天符者，運氣司天皆木也。其運風清熱者，運為風，勝為清，復為熱也。】

少角 【 初】 　太徵　少宮　太商　少羽 【 終】
厥陰　少徵　少陽　寒雨勝復同　癸巳　癸亥　其運熱寒雨。
【`馬蒔`曰：厥陰風木司天，癸為陰火，故為少徵。寒雨勝復同者，寒勝雨復也。癸巳同歲會，癸亥同歲會者，運氣與在泉合，其氣化陰年日同歲會也。其運熱寒雨者，運為熱，勝為寒，復為雨也。】

少徵　太宮　少商　太羽 【 終】 　太角 【 初】
厥陰　少宮　少陽　風清勝復同　同正角　己巳　己亥　其運雨風清。
【`馬蒔`曰：厥陰風木司天，己為陰土，故為少宮。少陽相火在泉。風清勝復同者，風勝清復也。同正角者，[五常政]大論云，卑監之紀，上見厥陰。上角與正角同也。其運雨風清者，運為雨，勝為風，復為清也。】

少宮　太商　少羽 【 終】 　少角 【 初】 　太徵
厥陰　少商　少陽　熱寒勝復同　同正角　乙巳　乙亥　其運涼熱寒。
【`馬蒔`曰：厥陰風木司天，乙為陰金，故為少商。少陽相火在泉。熱寒勝復同者，熱勝寒復也。同正角者，[五常政]大論云，從革之紀，上見厥陰。上角與正角同也。其運涼熱寒者，運為凉，勝為熱，復為寒也。】

少商 【 乙】 　太羽 【 丙終】 　太角 【 壬初】 　少徵 【 癸】 　太宮 【 甲】
厥陰　少羽　少陽　雨風勝復同　辛巳　辛亥　其運寒雨風。
【`馬蒔`曰：厥陰風木司天，辛為陰水，故為少羽。少陽相火在泉。雨風勝復同者，雨勝風復也。其運寒雨風，運為寒，勝為雨，復為風也。】
【`張志聰`曰：雨風勝復之氣，與風運同化，皆非本年正化，所謂邪化日也。不及之運同。】

少羽 【 辛終】 　少角 【 丁初】 　太徵 【 戊】 　少宮 【 己】 　太商 【 庚】
【`張志聰`曰：始於丁而終於辛。】

凡此厥陰司天之政，氣化運行後天，諸同正歲，氣化運行同天，天氣擾，地氣正，風生高遠，炎熱從之，雲趨雨府，濕化迺行，風火同德，上應歲星熒惑。其政撓，其令速，其穀蒼丹，間穀言太者，其耗文角品羽。風燥火熱，勝復更作，蟄蟲來見，流水不冰，熱病行於下，風病行於上，風燥勝復形於中。初之氣，寒始肅，殺氣方至，民病寒於右之下。二之氣，寒不去，華雪水冰，殺氣施化，霜迺降，名草上焦，寒雨數至，陽復化，民病熱於中。三之氣，天政布，風迺時舉，民病泣出，耳鳴，掉眩。四之氣，溽暑濕熱相薄，爭於左之上，民病黃癉而為胕腫。五之氣，燥濕更勝，沉陰迺布，寒氣及體，風雨迺行。終之氣，畏火司令，陽迺火化，蟄蟲出見，流水不冰，地氣大發，草迺生，人迺舒，其病溫厲。必折其鬱氣，資其化源，贊其運氣，無使邪勝。歲宜以辛調上，以鹹調下，畏火之氣，無妄犯之。用溫遠溫，用熱遠熱，用涼遠涼，用寒遠寒，食宜同法，有假反常，此之道也。反是者病。
帝曰：善。
【`王冰`曰：同正歲化生成，與天二十四氣遲速同，無先後也。化源，四月也，迎而取之。】
【`馬蒔`曰：此言厥陰司天之政，有主氣又加以客氣，而天時民病治法因之也。凡此厥陰司天之政，乃不及歲，氣化運行之生化成當後天也。又凡諸同正歲者，則氣化運行生化成者，當與天同，蓋與天之二十四氣同之無先後也。本篇後云，運非有餘，非不足，是謂正歲，其至當其時也。厥陰司天，故天氣擾。相火在泉，故地氣正。惟天氣擾，故風生高遠，惟地氣正，故炎熱從之。至於雲趨雨府，濕化迺行，此風火合德，上之所應者歲星與熒惑也。木之政撓，火之令速。其穀蒼丹，蒼為木而丹為火，木司天而火司地，迺天地正氣所化也。若間穀則以在泉為太者之間色命之。蓋厥陰為少，寅申為太，左間陽明之色白，右間太陰之色黃也。其耗竭類物，則有文角品羽蟲為患耳。燥勝風，熱復燥，勝復更作，蟄蟲來見，流水不冰，相火在泉，故熱病行于下，風木司天，故風病行于上，其風燥勝復形之於中也。初之主氣，本厥陰風木也。而陽明燥金客氣加之，則客氣始肅，殺氣方至，民病寒於右之下。金，主西方也。二之主氣，本少陰君火也。而太陽寒水客氣加之，則寒不去，華雪水冰，殺氣施化，霜降草焦，寒雨數至，至於陽氣復化，則民病當為熱中也。三之主氣，本少陽相火也。而厥陰風木客氣加之，則天政布，風迺時舉，民病為泣出，為耳鳴，為掉眩，皆風之為病也。四之主氣，本太陰濕土也。而少陰君火客氣加之，則溽暑濕熱，相薄爭於左之上，蓋厥陰司天之左間，亦少陰熱氣，故爭於左之上，民病當為黃癉而胕腫也。五之主氣，本陽明燥金也。而太陰濕土客氣加之，則燥濕更勝，沉陰迺布，寒氣及體，風雨乃行。一云民病肺受風，脾受濕，發為瘧也。終之主氣，本太陽寒水也。而少陽相火客氣加之，則畏火司令，陽乃大行，墊蟲出見，流水不冰。地氣乃發，草乃生，人迺舒，其病為溫厲也。然則治之者當何如？必折其鬱氣者，後[本病]篇云，巳亥之歲，君火升天，主窒天蓬，勝之不前，蓋言君火在地三年，至巳亥之歲升天作左間，遇天蓬司水窒之，不能上升。又厥陰未遷正，即少陰未得升天。又辛巳辛亥水運抑之，升之不前。故[刺法]論云，火欲升而天蓬窒抑之，當刺包絡之滎穴勞宮。又[本病]篇云，巳亥之歲，陽明降地，主窒地彤，勝而不入，蓋言陽明在天三年，至此年下降入地，作少陽左間，又遇地彤火司，勝之不能入地，又或遇太陰未退位，即少陽未得降，又癸巳癸亥火運抑之不下。故[刺法]論云，金欲降而地彤窒抑之，當刺心包絡之井穴中衝，手太陽之合穴天井。乃於四月，即迎而取之，以資其化源。厥陰為不及，宜贊其運氣，無使邪勝。司天為水，以辛調之，在泉為火，以鹹調之。蓋畏火之氣，無妄犯之也。天有寒熱溫涼，而人之藥食亦有寒熱溫涼，故用寒熱溫涼者，必遠於天之寒熱溫涼而無犯之。有假其法而用之者，特以主氣不足，臨氣勝之，借其寒熱溫涼，以資四正之氣，故可以偶犯之耳。若非假借之法，則病從茲生矣。】
【`張志聰`曰：凡厥陰司天不及之歲，氣運皆後天時而至。若厥陰少陽，標本之相合也，少陽司天則天氣正，少陽在泉則地氣正，謂厥陰同少陽之諸正歲，如厥陰在泉，則厥陰之氣同少陽司天之運行，厥陰司天，則少陽之氣同厥陰司天之運行，故曰風生高遠，炎熱從之。蓋厥陰少陽標本相合，而厥陰又從少陽之氣化也。風性動搖，故天氣擾，少陽之氣運行於中，故地氣正。風氣在天，故風生高遠。少陽之氣，上與厥陰相合，故炎熱從之。雲趨雨府，濕化迺行者，從風火之勝制也。風火同歸於正，故曰同德。上應歲星熒惑光明。撓者，風之政，速者，火之令也。蒼丹之穀，感司天在泉之氣而成熟者。間穀者，言左之少陰而下，右之太陽而下，感左右之間氣，而成文角品羽，感司天在泉之氣而生育者，不過文品之毛蟲羽蟲，又不能生聚而耗散也。勝復更作者，謂炎熱從之於上，而復相乘於氣交之中也。蟄蟲來見，流水不冰，相火之在泉也。感風氣則病行於上，感熱氣則病行於下。風燥勝復相乘，則形見於氣交之中。愚謂行於上，行於下，又曰形於中，而不曰病，蓋謂風火之氣，行於上下而復交於中也。炎熱從之於上者，子從母也。勝復更作者，厥陰之氣，復下歸於正也。故厥陰在泉則地氣正，今厥陰司天而天氣亦正，斯謂之諸同正歲。初之氣，迺陽明清金司令，故寒始肅而殺氣方至，民病寒於右之下，謂陽明之間氣在在泉少陽之右也。二之間氣，迺太陽寒水，是以寒不去而霜迺降。二之主氣，迺少陰君火，而寒水加臨於上，是以名草上焦，而陽復化於下也。民病熱中者，君火之氣，為寒氣鬱於內也。三之氣，迺司天之風氣主令，是以天政布，風迺時舉，民病泣出耳鳴掉眩，迺風病行於上也。四之客氣，迺少陰君火，主氣迺太陰濕土，是以溽暑濕熱相薄，爭於左之上者，謂少陰在司天厥陰之左也。按厥陰司天之間氣，始於下之陽明，而交於太陽，少陽在泉之間氣，始於上之少陰，而交於太陰，故民病寒於右之下者，蓋從下而上也。爭於左之上者，謂從上而下也。是以間穀言太者，言在上左右之少陰太陽，而及於太陰陽明，所謂數之始起於上而終於下也。故曰，食間穀以保其精，謂保四氣主時之精氣也。又曰，食間穀以避虛邪，謂避左右間氣之虛邪也。蓋能保其精則能避其邪矣。民病黃癉胕腫，皆濕熱之為病。五之客氣，迺太陰濕土，主氣迺陽明燥金，是以燥濕更勝，沉陰布而寒及體者，二氣並主清寒也。太陰所至，終為雨，陽明所至為悽鳴，故風雨迺行。終之主氣，迺太陽寒水，而相火加臨於上，故畏火司令。客勝其主，是以陽氣大化，流水不冰。少陽在泉之氣大發，草感生長之氣而生，人感溫煖之氣而舒。其病溫厲者，所謂冬溫病也。化源者，五運迺六氣之生源，如少宮之運，厥陰司天，則土氣受鬱矣。少商之運，少陽在泉，則金氣受鬱矣。故當折其致鬱之氣，以資五運之化源。以上六氣相同，歲運不及，故當贊助其運氣，無使所不勝之邪勝之。以上不及之三氣相同，辛從金化，以調風木之勝，鹹從水化，以調火熱之淫，厥陰不從標本，從中見少陽之火化，是一歲之中皆火司令，故當畏火之氣，無妄犯之。厥陰司氣以溫，用溫無犯。少陽司氣以熱，用熱無犯。食宜同法者，藥食並宜也。】


★ 素問·六元正紀大論篇第七十一下之上

帝曰：夫子之言，可謂悉矣，然何以明其應乎？
岐伯曰：昭乎哉問也！夫六氣者，行有次，止有位，故常以正月朔日平旦視之，覩其位而知其所在矣。運有餘，其至先，運不及，其至後，此天之道，氣之常也。運非有餘，非不足，是謂正歲，其至當其時也。
【`王冰`曰：覩其位而知其所在，謂陰之所在，天應以雲，陽之所在，天應以清淨，自然分布，象見不差。先後，皆寅時之先後也。先則丑後，後則卯初，天道昭然，當期必應，見無差失，是氣之常。當時，謂當寅之正也。】
【`馬蒔`曰：此言驗六歲之應有其法也。帝問六氣各有所應，何以明之？伯言六氣為主為客者，每歲行有其次，止有其位，常以正月朔日平旦視之，覩其分布之位，而知其應之所在。凡運氣有餘之歲，當至於寅時之先。凡運氣不及之歲，當至於寅時之後。若非有餘不足之歲，則正當寅時之正。即此驗之，凡陰之所在，天應以雲，陽之所在，天應以清淨，自然象見不差也。】
【`張志聰`曰：此言司天在泉之氣，六期環轉，而各有定位也。行有次者，少陽之右，陽明治之；陽明之右，太陽治之；太陽之右，厥陰治之；厥陰之右，少陰治之；少陰之右，太陰治之；太陰之右，少陽治之，六氣終期而六期環會也。止有位者，上下有位，左右有紀，一氣各主六十日有奇也。以正月朔日平旦視之者，蓋以寅為歲之首，朔為月之首，寅為日之首，而起初氣也。覩其司天在泉之定位，則知六氣之所在矣。運謂六氣之化運，如子午寅申辰戌六歲主有餘，其主歲主時之氣，皆先天時而至，如丑未卯酉巳亥六歲主不及，其主歲主時之氣，皆後天時而至。正歲，謂歲會之紀，非太過，非不及，其氣應時而至也。】

帝曰：勝復之氣，其常在也，災眚時至，候也奈何？
岐伯曰：非氣化者，是謂災也。
【`馬蒔`曰：此言候災眚之應有其法也。帝問勝復之氣，固有定在，可得而知，至于災眚之至，何以候之？伯言非有關於氣化而至者，如天時星變物類民病，即上文十二變之類，皆謂之災眚也。】
【`張志聰`曰：此論五運之勝復而為災眚者，何以候之？非氣化者，謂非運氣之化也。如丁卯丁酉歲，其運風清熱，風乃少角之氣化，其清熱乃勝復之氣，此邪化也，是謂災眚。】

帝曰：天地之數，終始奈何？
岐伯曰：悉乎哉問也！是明道也。數之始，起於上而終于下。歲半之前，天氣主之；歲半之後，地氣主之；上下交互，氣交主之，歲紀畢矣。故曰，位明氣月可知乎，所謂氣也。
【`王冰`曰：歲半，謂立秋之日也。交互，體也。上體下體之中，有二互體也。位明氣月者，大凡一氣主六十日而有奇，以立位數之，位同一氣，則月之節氣中氣可知也。故言天地氣者以上下體言，勝復者以氣交言，橫運者以上下互言，皆以節氣准之，候之災眚，變復可期矣。】
【`馬蒔`曰：此言明天地始終之數有其紀也。帝以天地之數終始為疑，蓋欲知司天在泉之始終。伯言數之所始，起于司天，而終於在泉。半歲之前，即大寒至小暑，天氣之所主也。半歲之後，即大暑至小寒，地氣之所主也。上文交互，則三四氣之際，即天地之氣交主之，此則一歲之紀畢矣。故曰，凡六氣之位明，則六十日餘八十七刻半，而為每氣有節氣中氣，而為每月皆可知矣。此正天氣地氣氣交之謂也。】
【`張志聰`曰：天謂司天，地謂在泉，道謂天地陰陽之道。數之始起於上者，謂數之始于一而起於天一也；終於下者，謂天數之始於一而終於地六也。歲半之前，歲半之後者，謂天地之氣上下有位也。氣交者，謂天地之氣上下相交也。位謂司天在泉及左右間氣之六位。氣月，謂一氣之各主兩月也。愚謂司天在泉之六氣，總屬天一所生之真元。真元者，精氣也。氣為陽，精為陰，一陰一陽，化生太少之四象，而共為六氣也。天包乎地之外，故不曰在地，而曰在泉。精通乎天之上，故曰天有精也。六氣循天而環轉，故六期而環會，復通貫乎地之中，故上下交互也。故曰，食歲穀以全其真，食間穀以保其精。真者，元真之氣；精者，天一之精。是以上文曰，此天之道，氣之常也。】

帝曰：余司其事，則而行之，不合其數，何也？
岐伯曰：氣用有多少，化洽有盛衰。衰盛多少，同其化也。
帝曰：願聞同化何如？
岐伯曰：風溫春化同，熱曛昏火夏化同，勝與復同，燥清烟露秋化同，雲雨昏暝埃長夏化同，寒氣霜雪冰冬化同。此天地五運六氣之化，更用盛衰之常也。
【`馬蒔`曰：此言五運六氣之化，雖有多少盛衰，而皆同於四時之化也。帝以上文所言氣化，其數有不合為問，伯言氣化之用有多少，氣化之洽有盛衰，然皆同天地之化也。蓋凡氣化有風溫，則與春之化同。氣化有熱曛昏火。則與夏之化同。其所勝所復者，亦不過此。氣化有燥清烟露與秋化同，雲雨昏暝埃與長夏化同，寒氣霜雪冰與冬化同，此迺天地五運六氣之化，更用盛衰之常如此。】
【`張志聰`曰：此論五運六氣，有同化之盛衰，是以有不合也。不合其數者，不合六氣之數也。氣用有多少者，謂六氣之用有有餘不足也。化洽有盛衰者，謂五運之化有太過不及也。風熱寒燥者，言陰陽之六氣也。春夏秋冬者，言角徵宮商羽，主歲而主時也。風溫春化同者，厥陰與角運同化也。熱曛夏化同者，少陰少陽與徵運同化也。勝與復同者，謂五運之勝與復氣，亦與六氣之相同也。如清金勝角木，其勝氣即與陽明同。炎火復秋金，其復氣即與少陰少陽同也。此天地五運六氣之化，更用盛衰之常，是以有不合也。如風溫之多，合春化之盛，是氣運同其化矣。若六氣之少，合五運之盛，五運之衰，合六氣之多，此盛衰更用而不合矣。此節論六氣主歲主時之多少，又當審五運主歲主時之盛衰，合而推之，斯得氣運之微妙。】

帝曰：五運行同天化者，命曰天符，余知之矣。願聞同地化者，何謂也？
岐伯曰：太過而同天化者三，不及而同天化者亦三；太過而同地化者三，不及而同地化者亦三。此凡二十四歲也。
帝曰：願聞其所謂也。
岐伯曰：甲辰、甲戌、太宮，下加太陰；壬寅、壬申、太角，下加厥陰；庚子、庚午、太商，下加陽明。如是者三。癸巳、癸亥、少徵，下加少陽；辛丑、辛未、少羽，下加太陽；癸卯、癸酉、少徵，下加少陰。如是者三。戊子、戊午、太徵，上臨少陰；戊寅、戊申、太徵，上臨少陽；丙辰、丙戌、太羽，上臨太陽。如是者三。丁巳、丁亥、少角，上臨厥陰；乙卯、乙酉、少商，上臨陽明；己丑、己未、少宮，上臨太陰。如是者三。除此二十四歲，則不加不臨也。
【`王冰`曰：六十年中，同天地之化者，凡二十四歲，餘悉隨己多少。】
【`馬蒔`曰：此明同天符同歲會天符之義，正以其下加上臨，而餘歲則不然也。帝以五運之氣，同乎天化者，命曰天符，余已知之，而五運之行，同乎地化者，尚有未知為疑。伯迺總括其目而對曰：太過之年而同天化者三，不及之年而同天化者亦三，皆謂之天符。太過而同地化者三，謂之同天符，不及而同地化者亦三，謂之同歲會，凡此有二十四歲也。故甲辰、甲戌之歲，迺土運太過，為太宮上見太陽司天，而下則加以太陰濕土在泉。壬寅、壬申之歲，迺木運太過，為太角上見少陽司天，而下則加以厥陰風木在泉。庚子、庚午之歲，迺金運太過，為太商上見少陰司天，而下則加以陽明燥金在泉。此即上文以太過之年，而地化與運氣相同者三，所以謂之同天符也。癸巳、癸亥之歲，迺火運不及，為少徵上見厥陰司天，而下則加以少陽相火在泉。辛丑、辛未之歲，迺水運不及，為少羽上見濕土司天，而下則加以太陽寒水在泉。癸卯、癸酉之歲，迺火運不及，為少徵上見陽明司天，而下則加以少陰君火在泉。此即上文以不及之年，而地化與運氣相同者三，所以謂之同歲會也。然此同天符同歲會之六者，皆自在泉而論之耳，即所謂同地化也。下文曰，太過而加曰同天符，不及而加曰同歲會者，此也。戊子、戊午之歲，迺火運太過為太徵，而上則臨以少陰君火，戊寅、戊申之歲，迺火運太過為太徵，而上則臨以少陽相火，丙辰、丙戌之歲，迺水運太過為太羽，而上則臨以太陽寒水，此即上文以太過之年，而司天之氣與運氣相同者三，所以謂之天符也。丁巳、丁亥之歲，迺水運不及為少角，而上則臨以厥陰風木。乙卯、乙酉之歲，迺金運不及為少商，而上則臨以陽明燥金。己丑、己未之歲，迺土運不及為少宮，而上則臨以太陰濕土。此即上文以不及之年，而司天之氣與運氣相同者三，亦謂之天符也。此六者，皆自司天而論之耳，即所謂同天化也。下文曰太過不及，皆曰天符者此也。但內有己丑、己未、戊午、乙酉，又為太乙天符耳，此二十四歲，上臨下加，故有三者之分，除此之外，則不加不臨也。按六十年中，太乙天符四年，天符十二年，歲會八年，同天符六年，同歲會六年，五者分而言之，共三十六年，合而言之，止三十二年，經言二十四歲，除歲會八年也。】
【`張志聰`曰：甲辰、甲戌、壬寅、壬申、庚子、庚午，此太過而同地化者三，運合六氣計六歲。癸巳、癸亥、辛丑、辛未、癸卯、癸酉，此不及而同地化者三，運六氣計六年。戊子、戊午、戊寅、戊申、丙辰、丙戌，此太過而同天化者三，運六氣計六年。丁巳、丁亥、乙卯、乙酉、己丑、己未，此不及而同天化者三，運六氣計六年。凡二十四歲，上下加臨，餘三十六歲，則不加不臨。】

帝曰：加者何謂？
岐伯曰：太過而加同天符，不及而加同歲會也。
帝曰：臨者何謂？
岐伯曰：太過不及，皆曰天符，而變行有多少，病形有微甚，生死有早晏耳。
【`馬蒔`曰：此承上文而明下加上臨之義也。夫所以謂之加者，正以太過之年，而在泉者與運氣相合，猶運氣與司天相合，故謂之同天符也。不及之年而在泉者，與歲辰相合，猶運氣與歲辰相合，故謂之同歲會也。此亦下加之義也。至于所謂臨者，太過不及之年，而運氣與司天相合，皆謂之天符。其太乙天符，則戊午為太過，己丑、己未、乙酉為不及，此四年者皆是也。經文止曰天符，而不曰太乙天符，以其均謂之天符也。但見變行有多少，病形有微甚，生死有早晏。[六微旨]大論曰，天符為執法，歲會為行令，太乙天符為貴人。邪中執法，其病速而危；中行令者，其病徐而持；中貴人者，其病暴而死者，是也。】
【`張志聰`曰：太過而同地化者，與天符相同，不及而同地化者，與歲會相同也。其太過不及之十二歲，皆曰天符，然內有變行多少之分焉。多少者，即太過不及之變也。太過者暴，不及者徐，暴者為病甚，徐者為病持，故有微甚死生之分焉。按馬注引執法行令貴人而言，然此節單論天符之有太過不及，前篇分別天符歲會、太乙天符，與此不合。】

帝曰：夫子言用寒遠寒，用熱遠熱，余未知其然也，願聞何謂遠？
岐伯曰：熱無犯熱，寒無犯寒，從者和，逆者病，不可不敬畏而遠之，所謂時興六位也。
帝曰：溫凉何如？
岐伯曰：司氣以熱，用熱無犯；司氣以寒，用寒無犯；司氣以凉，用凉無犯；司氣以溫，用溫無犯。間氣同其主無犯，異其主則小犯之，是謂四畏，必謹察之。
帝曰：善。其犯者何如？
岐伯曰：天氣反時則可依時，及勝其主則可犯，以平為期而不可過，是謂邪氣反勝者。故曰，無失天信，無逆氣宜，無翼其勝，無贊其復，是謂至治。
【`王冰`曰：四時氣王之月，藥及食衣，寒熱溫凉四者，皆宜避之，差四時同犯，則以水濟水，以火助火，病必生也。可犯，謂夏熱甚則可以熱犯熱，寒氣不甚則不可犯。平不可過，謂氣平則止，過則病生，與犯同也。邪氣反勝者，氣動有勝，是謂邪客勝於主，不可不御也。六步之氣於六位中，應寒反熱，應熱反寒，應溫反凉，應凉反溫，是謂六步之邪勝也。差冬反溫，差夏反冷，差秋反熱，差春反凉，是謂四時之邪勝也。勝則反其氣以平之。天信，謂至時必定。翼贊，皆佐之也。謹守天信，是謂至真妙理。】
【`馬蒔`曰：此言寒熱溫凉，有不可犯者，以司氣為本，有小可犯者，以間氣所加之客氣，與主氣異也。司氣，司天司地之氣也。司氣之寒熱溫凉，如辰戌太陽寒水司天，太陰濕上在泉之類，則不可輕犯之。間氣者，天地左右二間之氣也。[至真要]大論謂司天地者主歲，主歲者紀歲，司左右者為間氣，間氣者紀步，故天地左右二間之氣，客氣與主氣同，則無犯之，若客氣與主氣異，則小犯之，此四畏所在，不可不察。且小犯者，正以天氣雖反，僅可佐不及。客勝其主，如夏寒甚，則可以熱犯熱，若寒不甚，則不可犯之，但以平為期，過則病生，故不可過也。何也？邪客勝主，不可不御故耳。此迺無失天信，無逆氣宜，無翼勝贊復，而為治法之至也。】
【`張志聰`曰：興，起也。此總言一歲之中，有應時而起之六位，各主六十日零八十七刻半，各有寒熱溫凉之四氣，皆宜遠而無犯之。如初之氣，天氣尚寒，是宜用熱，時值少陽相火司令，又當遠此一位而無犯也。如二之氣，天氣已溫，是宜用凉，時值太陽寒水司令，又當遠此一位而用凉也。每歲之六氣皆然。從則和，逆則病，不可不敬畏而遠之。又分論司天在泉及間氣之無犯也。如少陰在上，司氣以熱而用熱者，又當遠此少陰之熱而無犯也。如陽明在泉，司氣以凉而用凉者，又當遠此陽明之凉而無犯也。餘氣皆然。如間氣與司天在泉之主氣相同者，不可犯，與主氣異者，則小犯之。假如少陽司天，初氣迺少陰君火，是與司天之氣相同，無犯其熱。如少陰在泉，四之氣迺太陽寒水，是與主氣相異，可少用熱而小犯之。是謂寒熱溫凉之四畏，不可不謹察也。天氣反時者，如司氣以熱，而天氣反凉，是當依時而用溫矣。如司氣以熱，而寒反勝之，又可用熱而犯主氣之熱矣。然止以氣平為期，不可過用，以傷司氣之元真，是謂邪氣反勝者，則可犯也。天信，謂氣之應時而至者，無差失而妄犯之。六氣各有所宜而不可逆，有勝氣又宜折之而無翼其勝，有復氣又當抑之而無贊其復。調之正味，使上下合德，無相奪倫，五運和平，勿乖其政，是謂至治。】

帝曰：善。五運氣行，主歲之紀，其有常數乎？
岐伯曰：臣請次之。
【`張志聰`曰：此章與上章大意相同。前以太陽為始，序三陽三陰之六氣，以角運為初，序魚徵宮商羽之五音，而年歲有所不齊也。故今以天干始於甲，地支始於子，從甲子而至癸巳，三十歲而為一紀，復從甲午而至癸亥，六十歲而為一周，斯歲運始順，故復次之。】

甲子　甲午歲　　上少陰火　中太宮土運　下陽明金　熱化二，雨化五，燥化四，所謂正化日也。其化上鹹寒，中苦熱，下酸熱，所謂藥食宜也。
【`馬蒔`曰：上少陰火者，子午少陰君火司天也。中太宮土運者，甲為土運為太宮也。下陽明金者，陽明燥金在泉也。熱化二，言司天少陰主熱，正化從本生數，對化從標成數，則甲子之年，屬對化成數。主熱化七，其在泉亦主成數。主燥化九，甲午之年，屬正化生數。主熱化二，其在泉亦主燥化四，雨化五，言主運土為雨，故雨化五。按本論後文云，太過者其數成，不及者其數生。土常以生，今甲年土運太過，故言雨化五，五土數也。燥化四，言在泉也，義見上。正化日者　詳後文有邪氣化日，則凡正化日者，皆正氣所化也。按太過之年，止有正化日者，即如火主熱，上主雨，金主燥。無勝無復，謂之正氣所化之日。後凡不及之年，有邪化日又有正化日者，以有勝有復，謂之邪化之日。其正化日即如下節之乙丑年，丑為濕，乙為清，迺正化之日也。此句結上熱雨燥化三句，後倣此。上鹹寒，言司天宜用之藥食也。蓋太過之土勝水，故用鹹寒以扶水，即所謂熱淫所勝，平以鹹寒也。中苦熱，言土運宜用之藥食也。下酸熱，言在泉宜用之藥食也，即所謂燥淫于內，治以苦溫。此誤言酸熱。所謂藥食宜也，迺結上三句，後倣此。】
【`張志聰`曰：熱化二者，天一生水，地六成之；地二生火，天七成之；天三生木，地八成之；地四生金，天九成之；天五生土，地十成之。天干始於甲，地支始於子，故其數從生始也。雨化五者，運居其中，太過者其數成，不及者其數生。雨為上化，土以生也。燥化乃己卯、己酉，己主不及，故其數生。無勝復之邪化，故為正化。所謂日者，以一運統主一歲。而五運又以角木為初，羽水為終，各分主七十二日有奇也。上謂司天，下謂在泉，中謂化運。君火司天，故宜鹹寒以制化。太陰濕土運化於中，故宜苦以燥濕熱，以溫陰陽。明清凉在泉，故宜酸以助收，熱以溫凉，藥食並相宜也。此即上章宜苦燥之溫之，食宜同法之義，餘歲俱倣此。】

乙丑　乙未歲　　上太陰土　中少商金運　下太陽水　熱化寒化勝復同，所謂邪氣化日也。　災七宮，濕化五，清化四，化六，所謂正化日也。其化上苦熱，中酸和，下甘熱，所謂藥食宜也。
【`馬蒔`曰：上太陰土者，丑未太陰濕土司天也。中少商金運者，乙為金運為少商也。下太陽水者，太陽寒水在泉也。熱化寒化勝復同者，熱勝寒復也。所謂邪氣化日者，因勝而復，迺邪氣所化之日也。七宮，西室兌位天柱司也。災之方以運之當方言。濕化五，言司天太陰，正化於未，對化於丑，其化者五以生數也。後文云，土常以生也，不必分太過不及，而皆曰五也。清化四，言運也。金之氣清，故言清化。不及者其數生，乙為不及，故言生數四也。寒化六，言在泉乙丑為對化，從標成數，當為寒化，六乙未為正化，從本生數，當為寒化，一也。正化日者，皆正氣所化之日也。上苦熱，此言司天宜用之藥食。[至真要]大論云：濕淫所勝，平以苦熱。中酸和，言金運宜用之藥食也。下甘熱，言在泉宜用之藥食也。[至真要]大論云：寒淫于內，治以甘熱。】
【`張志聰`曰：不及之運有勝復，金運不及，火熱勝之，金之子寒水來復。有勝復之邪氣，故為邪化。所謂日者，謂勝氣在勝，彼所主之七十二日，復氣在復，我所司之七十二日，此即上章清熱勝復同，其運風清熱之義。餘不及歲俱準此。七迺兌宮，金運不及，為熱寒勝復，故主災眚，在于兌之西方。上章以太過之歲，而主民病，此以不及之歲，而言災眚，蓋太過之氣暴，不及之氣徐，病甚而災微也。濕化五者，乙主不及，故其數生。按乙運不及，則丑未之司天在泉，亦主不及，氣運之同也。清化四，謂運不及故其數生，餘不及歲準此。寒化者，迺庚辰、庚戌也，庚主太過，故其數成。所謂正化日者，謂濕化五，清化四，寒化六，皆主正化無勝復之邪氣也。五運之氣，分主七十二日，司天在泉之氣，各主六十日有奇也。金氣主收，故宜酸以收之。和者，謂五運之氣，雖各主一歲，而一歲之中，又有生長化收藏之五運，故又宜五味以和之。甘為土味，能制化寒水。】

丙寅　丙申歲
【 林億云：詳丙申之歲，申金生水，水化之令轉盛，司天相火，為病減半。】

上少陽相火　中太羽水運　下厥陰木　火化二，寒化六，風化三，所謂正化日也。其化上鹹寒，中鹹溫，下辛溫，所謂藥食宜也。
【`馬蒔`曰：上少陽相火者，寅申少陽相火司天也。中太羽水運者，丙為水運為太羽也。下厥陰者，厥陰風木在泉也。火化二，言司天丙寅為正化，從本生數，當為火化二。丙申為對化，從標成數，當為火化七也。寒化六，言水運太過，主成數，故寒化六也。風化三，言在泉丙寅為正化，從本生數，當云風化三。丙申為對化，從標成數，當云風化八，舊誤矣。正化日，謂非勝非復，正氣所化之日也。上鹹寒，言司天宜用之藥食。[至真要]大論云：火淫於內，治以鹹冷。中鹹溫，言水運宜用之藥食。下辛溫，言在泉宜用之藥食。[至真要]大論云：風淫於內，治以辛涼。】
【`張志聰`曰：火化二者，火臨於上，水承制之，故主不及。寒化六者，運太過，故其數成。餘太過運準此。風化乃辛巳辛亥也，巳亥主不及，故其數生，水運主咸，而以鹹助之，後之化運，多用和助之味，所謂折其鬱氣，資其化源也。】

丁卯　丁酉歲
【`馬蒔`曰：丁卯歲會，丁為木運，卯之年辰，亦為木運臨加，故曰歲會。林億云：詳丁年正月壬寅為干德符，便為平氣，勝復不至，運同正角，金不勝木，木亦不災土。又丁卯年得卯佐之，即上陽明不能災之。】

上陽明金　中少角木運　下少陰火　清化熱化勝復同，所謂邪氣化日也。災三宮，燥化九，風化三，熱化七，所謂正化日也。其化上苦小溫，中辛和，下鹹寒，所謂藥食宜也。
【`馬蒔`曰：上陽明金者，卯酉陽明燥金司天也。中少角木運者，丁為木運為少角也。下少陰火者，少陰君火在泉也。清化熱化勝復同者，清勝熱復也。所謂邪化日，謂因勝而復，迺邪氣所化之日也。災三宮，林億云：詳三宮東室震位，天衝司災之方，以運之當方言。燥化九者，言司天卯酉主燥，正化從本生數，對化從標成數，則丁卯之年，屬對化成數，主燥化九，丁酉之年，屬正化生數，主燥化四也。風化三，言木運不及，主生數，故風化三也。熱化七，言在泉丁卯對化，當云熱化七，丁酉正化，當云熱化七也。正化日者，迺正氣所化之日也。上苦小溫，言司天宜用之藥食。[至真要]大論云：燥淫所勝，平以苦溫。中辛和，言水運宜用之藥食。下鹹寒，言在泉宜用之藥食。[至真要]大論云：熱淫於內，治以鹹寒。】
【`張志聰`曰：清化熱化勝復同者，清勝氣熱復氣也。三宮，主震分野之東方。燥化九者，委和之紀，上商與正商同。故主成。蓋木不及，金勝之，今燥化臨上則金盛矣。熱化乃壬子、壬午，壬主太過，故主成。】

戊辰　戊戌歲　　上太陽水　中太徵火運　下太陰土　寒化六，熱化七，濕化五，所謂正化日也。其化上苦溫，中甘和，甘溫，所謂藥食宜也。
【`馬蒔`曰：上太陽水者，辰戌太陽寒水司天也。中太徵火運者，戊為火運為太徵也。下太陰濕土者，太陰濕土在泉也。寒化六者，司天戊辰對化，從標成數，當云寒化六。戊戌正化，從本生數，當云寒化七也。熱化七，言火運戊辰，對化七，戊戌正化二也。濕化五，言在泉之化，所謂土常以生也。正化日，謂正氣所化也。上苦溫，言司天宜用之藥食。[至真要]大論云：寒淫所勝，平以辛熱。中甘和，言火運宜用之藥食。下甘溫，言在泉宜用之藥食。[至真要]大論云：濕淫于內，治以苦熱。】

【`張志聰`曰：寒化六者，辰戌主太過，故其數成。濕化者，癸丑癸未也。丑未主不及，故其數生。】

己巳　己亥歲　　上厥陰木　中少宮土運　下少陽相火　風化清化勝復同，所謂邪氣化日也。災五宮，風化三，濕化五，火化七，所謂正化日也。其化上辛凉，中甘和，下鹹寒，所謂藥食宜也。
【`馬蒔`曰：上厥陰木者，巳亥為厥陰風木司天也。中少宮土運者，己為陰，上為少宮。林億云：詳至九月甲戌月，巳得甲戌方還正宮。下少陽相火者，少陽相火在泉也。風化清化勝復同者，風勝清復也。所謂邪氣化日者，因勝而復，邪氣所化之日也。災五宮，林億云：按[五常政]大論云：其眚四維。按《天元玉冊》云，中室天禽司非維宮，同正宮寄位二宮坤位。風化三，言司天己巳對化，從標成數，當云風化八，己亥正化，從本生數，當云風化三也。濕化五，言土運也。火化七，言在泉己巳屬對化，從標成數，主熱化七，己亥屬正化，從本生數，主熱化二也。所謂正化日者，正氣所化也。上辛凉，言司天宜用之藥食。[至真要]大論云：風淫所勝，平以辛凉。中甘和，言土運宜用之藥食。下鹹寒，言在泉宜用之藥食。[至真要]大論云：火淫于內，治以鹹寒。】
【`張志聰`曰：五宮，迺中央土宮也。風化三者，巳亥主不及，故其數生，火化乃戊寅戊申也。寅申主太過，故其數成。】

庚午 【 同天符】 　庚子歲 【 同天符】
上少陰火　中太商金運　下陽明金　熱化七，清化九，燥化九，所謂正化日也。其化上鹹寒，中辛溫酸溫，所謂藥食宜也。
【`馬蒔`曰：上少陰火者，子午為少陰君火司天也。中太商金運者，庚為陽金為太商。林億云：詳庚午年，金令減半，以上見少陰君火年干亦為火故也。庚子年，子是水，金氣相得，與庚午年又異。下陽明金者，陽明燥金在泉也。熱化七，言司天庚午年，屬正化，從本生數，主熱化二，庚子年，屬對化，從標成數，主熱化七也。清化九，言金運庚午年，亦從正化生數，主清化四，庚子年亦從對化成數，主清化九也。燥化九，言在泉庚午年燥化四，庚子年燥化九，義同上。所謂正化日者，正氣所化也。上鹹寒，言司天宜用之藥食。[至真要]大論云：熱淫所勝，平以鹹寒。中辛溫，言金運宜用之藥食，下酸溫，言在泉宜用之藥食。[至真要]大論云：燥淫於內，治以苦溫。】
【`張志聰`曰：熱化七者，子午主太過，故其數成。清化九者，金運太過也。燥化，迺乙卯、乙酉也。從革之紀，上商與正商同，故主成。蓋金氣不足，而得運化之助，故與正商相同而盛也。】

辛未 【 同歲會】 　辛丑歲 【 同歲會】
上太陰土　中少羽水運　下太陽水　雨化風化勝復同，所謂邪氣化日也。災一宮，雨化五，寒化一，所謂正化日也。其化上苦熱，中苦和，下苦熱，所謂藥食宜也。
【`馬蒔`曰：上太陰土者，丑未太陰濕土司天也。中少羽水運者，辛為水運為少羽也。林億云：詳此至七月丙申月水還正羽。下太陽水者，太陽寒水在泉也。雨化風化勝復同者，雨勝風復也。所謂邪氣化日者，因勝而復，迺邪氣所化之日也。災一宮，林億云：詳一宮北室坎位天元司。雨化五，言司天之化，土常以生，故辛未、辛丑年皆土，雨化五也。寒化一，言在泉也。林億云：詳此以運與在泉俱水，故只言寒化一。寒化一者，少羽之化氣也。若太陽在泉之化，則辛未寒化一，辛丑寒化六也。正化日，謂正氣所化也。上苫熱，言司天宜用之藥食。[至真要]大論云：濕淫所勝，平以苦熱。中苦和，言運氣宜用之藥食。下苦熱，言在泉宜用之藥食。[至真要]大論云：寒淫於內，治以甘熱。】
【`張志聰`曰：一宮，北方坎位也。雨化者，丑未主不及，故其數生。寒化在化運主不及，故其數生。在在泉，迺丙辰、丙戌也。辰戌迺太陽之水，合丙之化運而始生，故其數一。】

壬申 【 同天符】 　壬寅歲 【 同天符】
【`馬蒔`曰：蓋木運太過，下加厥陰，即厥陰為在泉也。故曰同天符。】

上少陽相火　中太角木運　下厥陰木　火化二，風化八，所謂正化日也。其化上鹹寒，中酸和，下辛凉，所謂藥食宜也。
【`馬蒔`曰：上少陽相火者，寅申為相火司天也。中太角木運者，壬為陽木為太角也。下厥陰木者，厥陰風木在泉也。火化二者，壬申為對化，從標成敷，當云火七化，壬寅為正化。從本生數，當云火化二也。風化八，林億云：詳此以運與在泉俱木，故只有風化八，迺太角之運化也。若厥陰在泉之化，則壬申風化三，壬寅風化八也。正化日，謂正氣所化也，上鹹寒，言司天宜用之藥食。中酸和，言木運宜用之藥食。下辛凉，言在泉宜用之藥食。】
【`張志聰`曰：火化二者，壬申、壬寅為同天符，故其數生，天主生也。風化在中運，主角木太過，故其數成。在在泉，迺丁巳、丁亥也。委和之紀，上角與正角同，故主成。蓋木氣不及，而得運化之助，則木氣盛矣。故其數八。】

癸酉 【 同歲會】 　癸卯歲 【 同歲會】
【`馬蒔`曰：火運不及，下加少陰，以在泉為火，故曰同歲會。】

上陽明金　中少徵火運　下少陰火　寒化雨化勝復同，所謂邪氣化日也。災九宮，燥化九，熱化二，所謂正化日也。其化上苦小溫，中鹹溫，下鹹寒，所謂藥食宜也。
【`馬蒔`曰：上陽明金者，陽明燥金司天也。中少徵火運者，癸為陰火為少徵也。下少陰火者，少陰君火在泉也。寒化雨化勝復同者，寒勝雨復也。災九宮，林億云：詳九宮離位南室天英司也。燥化九，癸酉燥化四，癸卯燥化九也。熱化二，以運與在泉俱火，故只言熱化二。熱化二者，少徵之運化也。若少陰在泉之化，則癸酉熱化七，癸卯熱化二也。正化日，謂正氣所化也。上苦小溫，言司天宜用之藥食。中鹹溫，言火運宜用之藥食，下鹹寒，言在泉宜用之藥食。】
【`張志聰`曰：九宮，迺南方離位。燥化九者，伏明之紀，上商與正商同，故主成。蓋火運不及，收氣自政，而又上臨于司天，則其氣盛矣。熱化在中運，主不及，故其數二。在在泉迺戊子、戊午，屬天符之歲，故其數成。蓋天生而地成也。】

甲戌 【 歲會同天符】 　甲辰歲 【 歲會同天符】
【`馬蒔`曰：運與年辰皆土曰歲會，又土運太過下加太陰在泉曰同天符。】

上太陽水　中太宮土運　下太陰土　寒化六，濕化五，所謂正化日也。其化上苦熱，中苦溫。下苦溫，所謂藥食宜也。
【`馬蒔`曰：上太陽水者，辰戌為太陽寒水司天也。中太宮土運者，甲為陽土為太宮也。下太陰土者，濕土在泉也。寒化六，詳甲戌正化，從本生數，當云寒化一，甲辰對化，從標成數，當云寒化六。濕化五，林億云：詳此以運與在泉俱土，故只言濕化五也。上苦熱，言司天宜用之藥食。[至真要]大論云：寒淫所勝，平以苦熱。中苦溫，言土運宜用之藥食。下苦溫，言在泉宜用之藥食。[至真要]大論云：濕淫於內，治以苦熱。】
【`張志聰`曰：寒化六者，辰戌主太過，故其數成。按土盛而不勝水者，乃歲會之年，氣之平也，故無勝復。濕化中運土常以生。在在泉迺己丑，己未、丑未，主不及，故其數生。】

乙亥　乙巳歲
上厥陰木　中少商金運　下少陽相火　熱化寒化勝復同，邪氣化日也。災七宮，風化八，清化四，火化二，正化度也。其化上辛凉，中酸和，下鹹寒，所謂藥食宜也。
【`馬蒔`曰：上厥陰木者，巳亥為厥陰，風木司天也。中少商金運者，乙為陰金為少商也。林億云：詳乙亥年三月得庚辰，月建見於德符，即氣還正商，火未得王而先平，火不勝則水不復。又亥是水得力年，故火不勝也。乙巳歲火來小勝，巳為火佐於勝也。即於二月中氣，君火時化日，火來行勝，不得水復，遇三月庚辰月乙見庚而氣自全，金還正商，下少陽相火者，相火在泉也。熱化寒化勝復同者，熱勝寒復也。災七宮者，七為金方也。風化八，言司天也。詳乙亥正化，從本生數，當云風化三，乙巳對化，從標成數，當云風化八也。清化四，言金運乙亥清化四，乙巳清化九也。火化二，言在泉乙亥熱化二，乙巳熱化七也。度，謂時度也。上辛凉，言司天宜用之藥食。中酸和，言金運宜用之藥食。下鹹寒，言在泉宜用之藥食。】
【`張志聰`曰：風化八者，從革之紀，上角與正角同，故主成。蓋金運不及，生氣迺揚，而又上臨于司天，則木氣盛矣。火化迺庚寅庚申也，當主成數，疑誤。度者，謂所主之時度也。】

丙子 【 歲會】 　丙午歲
【`馬蒔`曰：丙為水運，子為年辰，又為水，故曰歲會。】

上少陰火　中太羽水運　下陽明金　熱化二，寒化六，清化四，正化度也。其化上鹹寒，中鹹熱，下酸溫，所謂藥食宜也。
【`馬蒔`曰：上少陰火者，子午為少陰君火司天也。中太羽水運者，丙為陽水為太羽也。下陽明金者，燥金在泉也。熱化二，言司天也。林億云：詳丙子歲熱化七，金之災得其半，以運水太過，勝於天令，天令減半，丙午熱化二，午為火，少陰君火同天運雖水，一水不能勝二火，故異於丙子歲。寒化六，言水運太過者，其數成，故寒化六也。清化四，言在泉丙子燥化九，丙子燥化四也。上鹹寒，言司天宜用之藥食。中咸熱，言水運宜用之藥食。下酸溫，言在泉宜用之藥食。[至真要]大論云：燥淫於內，治以酸溫。】
【`張志聰`曰：熱化二者，火司於上，水承制之，故主不及。清化迺辛卯、辛酉也，卯酉主不及，故其數生。】

丁丑　丁未歲
上太陰土　中少角木運　下太陽水　清化熱化勝復同，邪氣化度也。災三宮，雨化五，風化三，寒化一，正化度也。其化上苦溫，中辛溫，下甘熱，所謂藥食宜也。
【`馬蒔`曰：上太陰土者，丑未為太陰濕土司天，林億云：詳此木運平氣上刑天令減半也。中少角木運者，丁為陰木為正角也。林億云：詳丁年正月壬寅為干德符為正角。下太陽水者，太陽寒水在泉也。清化熱化勝復同者，清勝熱復也。災三宮者，三為木方也。雨化五，言司天雨為濕土，五為土數也。風化三，言木運不及，其數生，故風化三。寒化一，言在泉丁丑寒化六，丁未寒化一也。上苦溫，言司天宜用之藥食。[至真要]大論云：濕淫所勝，平以苦熱。中辛溫，言木運宜用之藥食。下甘熱，言在泉宜用之藥食。[至真要]大論云：寒淫於內，治以甘熱。】
【`張志聰`曰：雨化五者，丑未主不及，故其數生。寒化迺壬辰、壬戌也。辰戌之水，合於水而始生，故其數一。按天一始生之水曰天癸，然太陽之水，止合丙之化氣，壬之生氣，而不與辛癸相合，蓋辛與丙合，壬與癸合也。`倪仲宣`曰：寒水在泉，土制於上，故主不及。】

戊寅 【 天符】 　戊申歲 【 天符】
【`馬蒔`曰：火運上見少陽火，與司天相合，故曰天符。又詳戊申年與戊寅年小異，申為金，佐於肺，肺受火刑，其氣稍實，民病得半。】

上少陽相火　中太徵火運　下厥陰木　火化七，風化三，正化度也。其化上鹹寒，中甘和，下辛凉，所謂藥食宜也。
【`馬蒔`曰：上少陽火者，寅申為相火司天也。中太徵火運者，戊為陽火為太徵也。下厥陰木者，厥陰風木在泉也。火化七，言司天也。詳天符司天與運合，故只言火化七。火化七者，太徵之運氣也。若少陽司天之氣，則戊寅火化二，戊申火化七也。風化三，言在泉戊寅風化八，戊申風化三也。上鹹寒，言司天宜用之藥食。中甘和，言火運宜用之藥食。下辛凉，言在泉宜用之藥食。】
【`張志聰`曰：火化七者，寅申太徵皆主火運太過，故其數成，風化迺癸巳癸亥，主不及，故其數生。】

己卯　己酉歲
【`馬蒔`曰：詳己卯金與運土相得，子逆父位為逆。】

上陽明金　中少宮土運　下少陰火　風化清化勝復同，邪氣化度也。災五宮，清化九，雨化五，熱化七，正化度也。其化上苦小溫，中甘和，下鹹寒，所謂藥食宜也。
【`馬蒔`曰：上陽明金者，陽明燥金司天也。中少宮土運者，己為陰土為少宮也。林億云：詳復罷土氣未正後九月甲戌月，土還正宮，己酉之年木勝火微也。下少陰火者，少陰君火在泉也。風化清化勝復同者，木勝金復也。災五宮者，五為中土也。清化九，言司天己卯燥化九，己酉燥化四也。雨化五，言土運也。熱化七，言在泉也。詳己卯熱化二，己酉熱化七也。上苦小溫，言司天宜用之藥食。中甘和，言土運宜用之藥食。下鹹寒，言在泉宜用之藥食。】
【`張志聰`曰：清化九者，金不及而土運生之，故其氣盛。熱化乃甲子、甲午也，子午主太過，故其數成。】

庚辰　庚戌歲　　上太陽水　中太商金運　下太陰土　寒化一，清化九，雨化五，正化度也。其化上苦熱，中辛溫，下甘熱，所謂藥食宜也。
【`馬蒔`曰：上太陽水者，辰戌為太陽寒水司天也。中太商金運者，庚為陽金為太商也。下太陰土者，濕土在泉也。寒化一，言司天也。詳庚辰寒化六，庚戌寒化一也。清化九，言金運太過者，其數成。雨化五，言在泉也，五為土數。上苦熱，言司天宜用之藥食。中辛溫，言金運宜用之藥食。下甘熱，言在泉宜用之藥食。】
【`張志聰`曰：寒化一者，土制其水，故主不及。雨化乃乙丑乙未也。丑未主不及，故其數生。】

辛巳　辛亥歲　　上厥陰木　中少羽水運　下少陽相火　雨化風化勝復同，邪氣化度也。災一宮，風化三，寒化一，火化七，正化度也。其化上辛涼，中苦和，下鹹寒，所謂藥食宜也。
【`馬蒔`曰：上厥陰木者，巳亥為厥陰風木司天也。中少羽水運者，辛為陰水為少羽也。詳辛巳年未復土罷，至七月丙申月，水還正羽，辛亥年為水平氣，以亥為水相佐為正羽，與辛巳年小異。下少陽相火者，相火在泉也。雨化風化勝復同者，雨勝風復也。災一宮者，一為水之方也。風化三，言司天也。詳辛巳風化八，辛亥風化三也。寒化一，言水運不及，其數生也。火化七，言在泉辛巳熱化七，辛亥熱化二也。上辛凉，言司天宜用之藥食。中苦和，言水運宜用之藥食。下鹹寒，言在泉宜用之藥食。】

【`張志聰`曰：風化三者，巳亥主不及，故其數生。火化迺丙寅丙申也，寅申主太過，故其數成。】

壬午　壬子歲　　上少陰火　中太角木運　下陽明金　熱化二，風化八，清化四，正化度也。其化上鹹寒，中酸涼，下酸溫，所謂藥食宜也。
【`馬蒔`曰：上少陰火者，子午為少陰君火司天也。中太角木運者，壬為陽木為太角也。下陽明金者，燥金在泉也。熱化二，言司天壬午熱化二，壬子熱化七也。風化八，言木運太過者，其數成。清化四，言在泉壬午燥化四，壬子燥化九也。上鹹寒，言司天宜用之藥食。中酸凉，言木運宜用之藥食。下酸溫，言在泉宜用之藥食。】
【`張志聰`曰：熱化二者，受壬水之制，故主不及。清化迺丁卯丁酉也，卯酉主不及，故其數生。】

癸未　癸丑歲　　上太陰土　中少徵火運　下太陽水　寒化雨化勝復同，邪氣化度也。災九宮，雨化五，火化二，寒化一，正化度也。其化上苦溫，中鹹溫，下甘熱，所謂藥食宜也。
【`馬蒔`曰：上太陰土者，丑未為太陰濕土司天也。中少徵火運者，癸為陰火為少徵也。詳癸未、癸丑左右二火為間相佐，又五月戊午干德符，癸見戊而氣全，水來行勝為正徵也。下太陽水者，寒水在泉也。寒化雨化勝復同者，寒勝雨復也。災九宮者，九為火之方也。雨化五，言司天土數五也。火化二，言火運不及者，其數生。寒化一，癸未寒化一，癸丑寒化六也。上苦溫，言司天宜用之藥食。[至真要]大論云：濕熱所勝，平以苦熱。中鹹溫，言火運宜用之藥食。下甘熱，言在泉宜用之藥食。[至真要]大論云：寒淫於內，治以甘熱。】
【`張志聰`曰：雨化五者，丑未主不及，故其數生。寒化迺戊辰戊戌也，水受土制，故主不及。】

甲申　甲寅歲
上少陽相火　中太宮土運　下厥陰木　火化二，雨化五，風化八，正化度也。其化上鹹寒，中鹹和，下辛凉，所謂藥食宜也。
【`馬蒔`曰：上少陽相火者，寅申為少陽相火司天也。中太宮土運者，甲為陽土為太宮也。林億云：詳甲寅之歲小異于甲申，以寅木可刑土，氣之平也。下厥陰木者，風木在泉也。火化二，言司天也。詳甲申火化七，甲寅火化二。雨化五，言土運土常以生也。風化八，言在泉詳甲申歲風化三，甲寅風化八也。上鹹寒，言司天宜用之藥食。中鹹和，言土運宜用之藥食。下辛凉，言在泉宜用之藥食。】
【`張志聰`曰：火化二者，寅申主太過，其數成，疑誤。風化迺己巳、己亥也，上角與正角同，故主成。蓋卑監之紀，化氣不令，生政獨彰，而又與寅亥相合，則木氣盛矣。故其數八。】

乙酉 【 太乙天符】 　乙卯歲 【 天符】
上陽明金　中少商金運　下少陰火　熱化寒化勝復同，邪氣化度也。災七宮，燥化四，清化四，熱化二，正化度也。其化上苦小溫，中苦和，下鹹寒，所謂藥食宜也。
【`馬蒔`曰：上陽明金者，卯酉為陽明燥金司天也。中少商金運者，乙為陰金為少商。林億云：按乙酉為正商，以酉金相佐，故得平氣。乙卯之年，二之氣，君火分中，火來行勝，水來行復，其氣以平，以三月庚辰，乙得庚合，金運正商，其氣迺平。下少陰者，少陰君火在泉也。熱化寒化勝復同者，熱勝寒復也。災七宮者，金之方也。燥化四，言司天詳乙酉燥化四，乙卯燥化九也。清化四，言金運不及，其數生也。熱化二，言在泉詳乙酉熱化七，乙卯熱化二也。上苦小溫，言司天宜用之藥食。中苦和，言金運宜用之藥食。下鹹寒，言在泉宜用之藥食。】
【`張志聰`曰：燥化四者，卯酉主不及，故其數生。熱化迺庚子庚午也，同天符歲，故其數生。】

丙戌 【 天符】 　丙辰歲 【 天符】
上太陽水　中太羽水運　下太陰土　寒化六，雨化五，正化度也。其化上苦熱，中鹹溫，下甘熱，所謂藥食宜也。
【`馬蒔`曰：上太陽水者，辰戌為太陽寒水司天也。中太羽水運者，丙為陽水為太羽也。下太陰土者，濕土在泉也。寒化六，言司天與運也。林億云：詳此以運與司天俱水運，故只言寒化六。寒化六者，太羽之運化，若太陽司天之化，則丙戌寒化一，丙辰寒化六也。雨化五，言在泉土生數也。上苦熱，言司天宜用之藥食。[至真要]大論云：寒淫所勝，平以辛熱。中鹹溫，言水運宜用之藥食。下甘熱，言在泉宜用之藥食。[至真要]大論云：濕淫於內，治以苦熱。】
【`張志聰`曰：寒化六者，辰戌太羽皆主太過，故其數成。雨化迺辛丑、辛未也，丑未主不及，故其數生。】

丁亥 【 天符】 　丁巳歲 【 天符】
上厥陰木　中少角木運　下少陽相火　清化熱化勝復同，邪氣化度也。災三宮，風化三，火化七，正化度也。其化上辛凉，中辛和，下鹹寒，所謂藥食宜也。
【`馬蒔`曰：上厥陰木者，巳亥為厥陰風木司天也。中少角木運者，丁為陰木為少角也。林億云：詳丁年正月壬寅，丁得壬合為干德符，為正角，平氣也。下少陽相火者，相火在泉也。清化熱化勝復同者，清勝熱復也。災三宮者，木之方三也。風化三，言司天與運也。林億云：詳此運與司天俱木，故只言風化三。風化三者，少角之運化，若厥陰司天之化，則丁亥風化三，丁巳風化八也。火化七，言在泉也。詳丁亥熱化二，丁巳熱化七。上辛凉，言司天宜用之藥食。中辛和，言木運宜用之藥食。下鹹寒，言在泉宜用之藥食。】
【`張志聰`曰：風化三者，巳亥少角皆主木運不及，故其數生。火化迺壬寅壬申也，寅申主太過，故其數成。】

戊子 【 天符】 　戊午歲 【 太乙天符】
上少陰火　中太徵火運　下陽明金　熱化七，清化九，正化度也。其化上鹹寒，中甘寒，下酸溫，所謂藥食宜也。
【`馬蒔`曰：上少陰火者，子午為少陰君火司天也。中太徵火運者，戊為陽火為太徵也。下陽明金者，燥金在泉也。熱化七，言司天與運也。林億云：詳此運與司天俱火，故只言熱化七。熱化七者，太徵之運化，若少陰司天之化，則戊子熱化七，戊午熱化二也。清化九，言在泉也。詳戊子清化九，戊午清化四。上鹹寒，言司天宜用之藥食。中甘寒，言火運宜用之藥食。下酸溫，言在泉宜用之藥食。[至真要]大論云：燥淫於內，治以苦溫。】
【`張志聰`曰：熱化七者，子午太徵皆主太過，故其數成。清化迺癸卯、癸酉也，伏明之紀，上商與正商同，故主成。蓋長氣不宣，收氣自政，而又與卯酉相合，則金氣盛矣，故其數九。】

己丑 【 太乙天符】 　己未歲 【 太乙天符】
上太陰土　中少宮土運　下太陽水　風化清化勝復同，邪氣化度也。災五宮，雨化五，寒化一，正化度也。其化上苦熱，中甘和，下甘熱，所謂藥食宜也。
【`馬蒔`曰：上太陰土者，丑未為太歲濕土司天也。中少宮土運者，己為陰土為少宮也。林億云：詳是歲木得初氣而來勝，脾迺病久，土至危，金迺來復，至九月甲戌月，己得甲合，土還正宮也。下太陽水者，寒水在泉也。風化清化勝復同者，風勝清復也。災五宮者，土之方生數也。雨化五，言司天與運，林億云：詳此運與司天俱土，故只言雨化五也。寒化一，言在泉詳己丑寒化六，己未寒化一也。上苦熱，言司天宜用之藥食。[至真要]大論云：濕淫所勝，平以苦熱。中甘和，言土運宜用之藥食。下甘熱，言在泉宜用之藥食。】
【`張志聰`曰：雨化五者，丑未少宮皆主不及，故其數生。寒化迺甲辰、甲戌也，土盛則水衰，故主不及。】

庚寅　庚申歲　　下上少陽相火　中太商金運　下厥陰木　火化七，清化九，風化三，正化度也。其化上鹹寒，中辛溫，辛凉，所謂藥食宜也。
【`馬蒔`曰：上少陽相火者，庚申為少陽相火司天也。中太商金運者，庚為陽金為太商也。林億云：詳庚寅歲為正商，得平氣以上見少陽相火，下剋于金運，不能太過，庚申之歲，申酉佐之，迺為太商也。下厥陰木者，風木在泉也。火化七，言司天，林億云：詳庚寅熱化二，庚申熱化七也。清化九，言金運太過以成數。風化三，言在泉詳庚辰風化八，庚申風化三也。上鹹寒，言司天宜用之藥食。中辛溫，言金運宜用之藥食。下辛凉，言在泉宜用之藥食。】
【`張志聰`曰：火化七者，寅甲主太過，故其數成。風化迺乙巳、乙亥也，巳亥主不及，故其數生。】

辛卯　辛酉歲
上陽明金　中少羽水運　下少陰火　雨化風化勝復同，邪氣化度也。災一宮，清化九，寒化一，熱化七，正化度也。其化上苦小溫，中苦和，下鹹寒，所謂藥食宜也。
【`馬蒔`曰：上陽明金者，卯酉為陽明燥金司天也，中少羽水運者，辛為陰水為少羽也。林億云：詳此歲七月丙申，水還正羽。下少陰火者，君火在泉也。雨化風化勝復同者，雨勝風復也。災一宮者，水之方也。清化九，言司天也。詳辛卯燥化九，辛酉燥化四也。寒化一，言水運不及之生數。熱化七，言在泉詳辛卯熱化二，辛酉熱化七也。上苦小溫，言司天宜用之藥食。中苦和，言水運宜用之藥食。下鹹寒，言在泉宜用之藥食。】
【`張志聰`曰：清化九者，涸流之紀，少羽與少宮同，故其數成。蓋藏令不舉，化氣迺昌，土盛生金，則金氣盛矣。熱化迺丙子丙午也，子午主太過，故其數成。】

壬辰　壬戌歲　　上太陽水　中太角木運　下太陰土　寒化六，風化八，雨化五，正化度也。其化上苦溫，中酸溫，下甘溫，所謂藥食宜也。
【`馬蒔`曰：上太陽水者，辰戌為太陽寒水司天也。中太角木運者，壬為陽木為太角也。下太陰土者，濕土在泉也。寒化六，言司天，林億云，壬辰寒化六，壬戌寒化一也。風化八，言木運太過之成數。雨化五，言在泉濕土常以生數。上苦溫，言司天宜用之藥食。[至真要]大論云：寒淫所勝，平以辛熱。中酸和，言木運宜用之藥食。下甘溫，言在泉宜用之藥食。[至真要]大論云：濕淫於內，治以苦熱。】
【`張志聰`曰：寒化六者，辰戌主太過，故其數成。雨化迺丁丑丁未也，丑未主不及，故其數生。】

癸巳 【 同歲會】 　癸亥 【 同歲會】
上厥陰木　中少徵火運　下少陽相火　寒化雨化勝復同，邪氣化度也。災九宮，風化八，火化二，正化度也。其化上辛凉，中鹹和，下鹹寒，所謂藥食宜也。
【`馬蒔`曰：上厥陰木者，巳亥為厥陰風木司天也。中少徵火運者，癸為陰火為少徵也。林億云：詳癸巳正徵火氣平，一謂巳為火，亦名歲會，二謂水未得化，三謂五月戊午，癸得戊合，故得平氣。癸亥之歲，亥為水，水得年力，便來行勝，至五月戊午月還正徵，其氣始平也。下少陽火者，相火在泉也。寒化雨化勝復同者，寒勝雨復也。災九宮者，火之方。風化八，言司天。詳癸巳風化八，癸亥風化三也。火化二，言運與在泉。林億云：詳此運與在泉俱火，故只言火化二。火化二者，少徵火運之化，若少陽在泉歲之化，則癸巳熱化七，癸亥熱化二也。上辛凉，言司天宜用之藥食。中鹹和，言火運宜用之藥食。下鹹寒，言在泉宜用之藥食。】
【`張志聰`曰：風化八者，天干終於癸，地支終於亥，故其數成。火化在化運，主少徵，故其數二。在在泉，迺戊寅、戊申也，歲主天符，故其數生。以上司天在泉之生數成數，諸家以子丑申卯辰巳為對化，從標主成，午未寅酉戌亥為正化，從本主生。惟張介賓疑為不然，言《內經》諸篇，並無正對之說，止本篇後文云，太過者其數成，不及者其數生，此但欲因生成之數，以明氣化之微盛耳。故其言生者不言成，言成者不言生，皆各有深義存焉，似不可以強分也。然欲明各年生成之義者，以上中下三氣合而觀之，以察其盛衰之象，庶得本經之義。愚按本經之所分太過不及，在天干以甲丙戊庚壬主太過，乙丁己辛癸主不及，在地支以子午寅申辰戌主太過，卯酉巳亥丑未主不及。今復以子午卯酉之中，又分出太過不及，是與經旨相違，而不無蛇足矣。且甲子為六十歲之首，子既屬對化主成，不當云熱化二矣；次庚午為正化主生，又不當為熱化七矣。如卯酉之對化五年迺九，九九四九，奚以卯之對化主四年，而酉之正化止一年耶？如巳亥之風化五年，迺三八三三八，再查寅申歲厥陰在泉之風化五年迺三八三八三十年，合而論之，當主生數五，成數五，又奚三居六而八居四耶？此皆不明經義，強為臆說，貽誤後人。愚仍以子午卯酉之太過不及，兼以上中下之生剋，五運六氣之相資，參疏于右，其間或有未盡，以待後賢參補可也。】

凡此定期之紀，勝復正化，皆有常數，不可不察。故知其要者，一言而終，不知其要，流散無窮，此之謂也。
帝曰：善。
【`王冰`曰：復，報也，先有勝制，則後必復也。】
【`馬蒔`曰：此總結上文定期之紀，迺要之當知者。】
【`張志聰`曰：定期之紀，謂天干始於甲，地支始於子，子甲相合，三十歲而為一紀，六十歲而成一周。勝復者不及之年，正化者太過之紀，皆有經常不易之數。要者，總屬陰陽之盛衰耳。】


★ 素問·六元正紀大論篇第七十一下之下

帝曰：五運之氣亦復歲乎？
岐伯曰：鬱極迺發，待時而作也。
帝曰：請問其所謂也。
岐伯曰：五常之氣，太過不及，其發異也。
帝曰：願卒聞之。
岐伯曰：太過者暴，不及者徐。暴者為病甚，徐者為病持。
【`王冰`曰：待，謂五及差分位也。持，謂相執持也。】
【`馬蒔`曰：此言五氣之鬱，其發異，其病殊者，以太過不及為準也。帝承上文而問五運之氣，有勝則有復，其復每歲然乎？伯言五運鬱極乃發，如下文土鬱發于四氣，金鬱發于五氣，水鬱發于二火前後，木鬱發無常時，火鬱發于四氣，蓋太過者其至先，不及者其至後，而發有異耳。然太過之歲，發之必暴，暴則病甚而危，不及之歲，發之必徐，徐則病緩而相持耳。按後刺法本病二篇，亦有欲升不升，欲降不降，鬱極乃發，待時而作等語。但彼以升降成鬱，而此以勝復成鬱，其義不同。】
【`張志聰`曰：此論五運之化，受司天在泉之勝制，鬱極乃發，以報復其歲氣，故曰折其鬱氣，資其化源，蓋謂歲氣勝制其化運當以所勝之味折之，而勿使其鬱復也。如丁卯、丁酉歲少商木運，而上臨陽明，則木氣鬱矣。戊辰、戊戌歲太徵火運，而上臨太陽，則火氣鬱矣。己巳、己亥歲少宮土運，而上臨厥陰，則土氣鬱矣。庚子、庚午歲太商金運，而上臨少陰，則金氣鬱矣。辛丑、辛未歲少羽水運，而上臨太陰，則水氣鬱矣。庚寅、庚申歲太商金運，而相火司天，則金氣鬱矣。又如乙巳、乙亥歲少商金運，而相火在泉，則金氣鬱矣。壬子、壬午歲太角木運，而陽明在泉，則木氣鬱矣。癸丑、癸未歲少徵火運，而太陽在泉，則火氣鬱矣。甲寅、甲申歲太宮土運，而厥陰在泉，則土氣鬱矣。乙卯、乙酉歲少商金運，而君火在泉，則金氣鬱矣。丙辰、丙戌歲太羽水運，而太陰在泉，則水氣鬱矣。凡此十二運中，有太有少，並受司天在泉之鬱而後復。故曰太過者暴，不及者徐。待時而作者，土鬱發於四之氣，金鬱發於五之氣，水鬱發於二火前後，火鬱發於四之氣，惟木發無時也。太過之運受鬱，其發暴，不及之運受鬱，其發徐。持者，能主持而不甚也，即所謂持於春持於秋之意。】

帝曰：太過不及，其數何如？
岐伯曰：太過者其數成，不及者其數生，土常以生也。
【`王冰`曰：數，謂五常化行之數也。生數，謂水數一，火數二，木數三，金數四，土數五。成數，謂水數六，火數七，木數八，金數九，上數十。故曰，土常以生也。數生者，各取其生數多少，以占其政令德化，勝復之休作日，及尺寸分毫，並以準之，此蓋明諸用者也。】
【`馬蒔`曰：此言太過不及之歲，各以生成為數也。帝承上文而問六十年定期之紀，凡熱化二，雨化五，燥化四之類，其數何以為準也？伯言太過之歲，以成數數之，不及之歲，以生數數之，其土年則以生數之五為數也。】
【`張志聰`曰：初生之氣微，故主不及，已成之數盛，故主太過。天一生水，地六成之；地二生火，天七成之；天三生木，地八成之；地四生金，天九成之；天五生土，地十成之。五行之氣，皆感天生地成，地成天生，此何圖數也。土常以生者，土位中央，感天干而始化，天地之氣，皆本于五而終于九，此洛書數也。故曰，天地之間，不離于五，人亦應之。】
【`王龍谿`曰：五行有氣有質，皆借於土，如天一生水，水之氣也，一得五而為六，水之質始成。《洛書》所陳九疇，皆帝王治天下之大經大法，每疇之首，不過以數起之。】
【`倪仲宣`曰：土位中央，其數五，合天之生數五，得五而成十。天地之數，在五之中。】

帝曰：其發也何如？
岐伯曰：土鬱之發，巖谷震驚，雷殷氣交，埃昏黃黑，化為白氣，飄驟高深，擊石飛空，洪水迺從，川流漫衍，田牧土駒。化氣迺敷，善為時雨，始生始長，始化始成。故民病心腹脹腸鳴，而為數後，甚則心痛脇䐜，嘔吐霍亂，飲發注下，胕腫身重。雲奔雨府，霞擁朝陽，山澤埃昏，其迺發也，以其四氣，雲橫天山，浮游生滅，怫之先兆。
【`王冰`曰：鬱謂鬱抑。天氣之甚，故雖天氣亦有涯也。分終則衰，故雖鬱抑必怒發也。土化不行，炎亢無雨，木盛過極，故鬱怒發焉。土性靜，定至動也。雷雨大作，而土木相持之氣，乃休解也。土雖獨怒，木尚制之，故但震驚於氣交之中，而聲尚不能高遠，故曰雷殷氣交。氣交，謂上之上盡山之高也。土既鬱抑，天木制之，平川土薄，氣常乾燥，故不能先發；山原土厚，濕化豐深，土厚氣深，故先怒發也。疾風驟雨，岸落山川，大水橫流，石迸勢急，高山空谷，擊石先飛，而洪水隨至也。巨川衍溢，流漫平陸，漂蕩瘞沒於粢盛，大水已去，石上危然，若羣駒散牧於田野。凡言土者，沙石同化土化也。土被制，化氣不敷，否極則泰，屈極則伸，處怫之時，化氣因之，迺能敷布於庶類，以時而雨，滋草木而成也。善，謂應時也。化氣既少，長氣已過，故萬物始生始長，始化始成。言是四始者，明萬物化成之晚也。雨府，太陰之所在。埃，白氣，似雲而薄也。埃固有微甚，微者如紗縠之騰，甚者如薄雲霧，甚者發近，微者發遠。四氣，謂夏至後三十一日起，盡至秋分日也。天際雲橫，山猶冠帶，巖谷叢薄，乍滅乍生，有土之見，怫兆已彰，皆平明占之浮游，以午前候望也。】
【`馬蒔`曰：此言土鬱之發，有氣象，有氣化，有民病，有時候，有先兆也。試言甲己土歲，或太過而不務其德，或不及之歲，皆木勝金復則鬱，鬱極迺發，其發何如？巖谷震驚，雷殷氣交，天地有聲也。埃昏黃黑，天地易色也。化為白氣，飄驟高深，擊石飛空，土生金色，天地易氣也。洪水迺從，川流漫衍，田牧上駒，言洪水為災而嵬土如駒之牧於田野也。化氣迺敷，善為時雨，始生始長，始化始成，言土鬱既發，而氣化始行也。故民病有為心腹脹，為腸鳴，而數去其後，甚則為心痛，為脅䐜脹，為嘔吐，為霍亂。從上而出，則為飲發，從下而泄，則為注下，為胕腫，為身重也。其發鬱之候，雲奔於雨府，霞擁於朝陽，而山澤埃昏。正六月中氣大暑，日交土之四氣，迺上鬱之所發。方其始時，雲浮天山，或浮或游，或生或滅，其氣靡常，斯土氣怫鬱之先兆，後迺因之而鬱極耳。】
【`張志聰`曰：此言五鬱之發，有天地山川之變象，有草木蟲獸之兆徵，有民病之災眚，有寒熱之變更，觀其發而知其復也。雷者火之氣，三之氣主火，四之氣主土，故殷殷然之雷，在土之下，火土相合，而發於三氣四氣之交。白迺金之氣，土舒而金化也。高深，高山深谷之間。田牧土駒者，蓋因洪水泛衍，如駒之土塊，散牧於田野之間。始者，謂土受天干之始化，土氣復而生長化收成之氣，咸從土化也。民病腹脹腸鳴諸證，皆感土氣而發。其四氣者，發於夏秋之交四之氣也。浮游當作蜉蝣。夫蜉蝣朝生暮死，感濕氣而化生。濕土之氣，上蒸而為雲，橫天山，下化而為蜉蝣生滅，此怫鬱欲發之先兆也。按此五鬱之發，與[氣交變]論之鬱復不同。氣交篇之復，即上章之所謂清熱勝復同。其運風清熱，蓋因主歲之運不及，所勝之氣勝之，而子氣為母復讎，迺運氣之自相勝復也。此章之所謂復歲者，即上文之所謂折其鬱氣，資其化源。蓋五運之氣居其中，上受司天之勝，下受在泉之制，無分太過不及，咸受其鬱而復發也。故其所發者，即所鬱之本氣，非子為母復也。是以復氣與民病各有不同，學者俱宜體析。】

金鬱之發，天潔地明，風清氣切，大涼迺舉，草樹浮煙。燥氣以行，霿霧數起，殺氣來至，草木蒼乾，金迺有聲。故民病欬逆，心脅滿，引少腹善暴痛，不可反側，嗌乾，面陳色惡。山澤焦枯，土凝霜鹵，怫迺發也。其氣五。夜零白露，林莽聲悽，怫之兆也。 【 陳、塵同。】
【`王冰`曰：大凉，次寒也。舉，用事也。浮煙，燥氣也。殺氣，霜氛正殺氣者，以丑時至長者亦卯時辰時也。其氣之來，色黃赤黑，雜而至也。物不勝殺，故草木乾蒼，薄青色也。欬逆心脅痛諸病，皆金勝而木病也。夏火炎亢，時雨既愆，故山澤焦枯，土上凝白鹹鹵，狀如霜也。五氣，謂秋分後至立冬後十五日內。夜濡白露，曉聽風悽，是迺金發徵也。】
【`馬蒔`曰：此言金鬱之發，有氣象，有氣化，有民病，有時候，有先兆也。乙庚之歲，或太過而不務其德，或不及之歲，皆火勝水復則鬱，鬱極迺發，其發何如？天潔地明，風清氣切，大涼迺舉，草樹浮煙，此氣象也。及燥氣已行，霿霧數起，殺氣迺至，草木蒼乾，凡物屬金者，皆有其聲，此氣化也。故民病為欬逆，為心脅滿而下引少腹，為善暴痛不可反側，為嗌乾，為面塵色惡也。然其發鬱之際，山澤焦枯，土凝其霜如鹹鹵。然正當八月中氣，秋分日交，金之五氣，則怫鬱之所發也。方其始時，夜零白露，林莽聲悽，皆金氣怫鬱之先兆，後迺隨之而鬱極耳。】
【`張志聰`曰：明潔清切，金之令也。涼燥殺氣，金之氣也。此所鬱之金氣復發，而政令復行也。欬逆嗌乾，肺之病也。《靈樞經》曰：足少陽是動病，心脅痛，不能轉側，甚則面有微塵，體無膏澤。又曰：肝是動，則病腰痛嗌乾，面塵脫色。蓋金氣復而肝木病也。土凝霜鹵者，言土凝如霜之鹽，即芒硝、火硝是也。其氣五者，發於五之氣也。夜零白露，言露濃之如雪。林莽聲悽，聲在樹間，此秋聲也。金之鬱氣，欲發之先兆也。】

水鬱之發，陽氣乃辟，陰氣暴舉，大寒迺至，川澤嚴凝。寒霧結為霜雪，甚則黃黑昏翳，流行氣交，迺為霜殺，水迺見祥。故民病寒客心痛，腰脽痛，大關節不利，屈伸不便，善厥逆，痞堅腹滿。陽光不治，空積沉陰，白挨昏暝而迺發也。其氣二火前後。太虛深元，氣猶麻散，微見而隱，色黑微黃，怫之先兆也。 【 辟，同避。】
【`王冰`曰：寒雰，白氣也，其狀如霧而不流行，墜地如霜雪，得日乃晞也。黃黑，濁惡氣，水氣也。祥，妖祥，謂泉出平地也。寒客心痛諸病，陰勝陽也。陰精與水，皆上承火，故其發也，在君相火之前後，亦猶辰星迎隨日也。深元，言高遠而黯黑也。氣似散麻，薄微而可見，寅後卯時候之，夏月兼辰前之時，亦可候也。】
【`馬蒔`曰：此言水鬱之發，有氣象，有氣變，有民病，有時候，有先兆也。丙辛水歲，或太過而不務其德，或不及之歲，皆土勝木復則鬱，鬱極迺發，其發何如？陽氣反避，而陰氣猝舉，大寒迺至，川澤嚴凝，其寒雰之氣，結為

木鬱之發，太虛埃昏，雲物以擾，大風迺至，屋發折木，木有變。故民病胃脘當心而痛，上支兩脅，鬲咽不通，食飲不下，甚則耳鳴眩轉，目不識人，善暴僵仆。太虛蒼埃，天山一色，或氣濁色，黃黑鬱若，橫雲不起雨，而迺發也。其氣無常，長川草偃，柔葉呈陰，松吟高山，虎嘯巖岫，怫之先兆也。
【`王冰`曰：屋發，謂發鴟吻。折木，謂大樹摧拔摺落，懸竿中折也。變，謂土生異木奇狀也。善暴僵仆，謂筋骨強直而不用，卒倒而無所知也。氣無常，謂氣如塵如雲，或黃黑鬱然，猶在太虛之間，而特異于常，迺其候也。草偃，謂無風而自眠。柔葉，謂白楊葉也。無風而葉背皆見，是謂呈陰。如是皆通微甚，甚者發速，微者發徐也。山行則以松虎候，原行亦以麻黃為候，秋冬則以梧桐蟬葉候之。】
【`馬蒔`曰：此言木鬱之發，有氣象，有氣變，有民病，無定候，有先兆也。丁壬木歲，或太過而不務其德，或不及之歲，皆金勝火復則鬱，鬱極則發，其發何如？太虛埃昏，雲物已擾，大風迺至，以木屬厥陰而為風也。屋必發，木必折，致木生怪狀而為變，故民各病有為胃脘當心而痛，為上支兩脅鬲咽不通，食飲不下，甚則耳鳴眩轉，目不識人，善暴死也。然其發鬱之候，太虛蒼埃，天山一色，或為濁色黃黑，鬱若橫雲，雖不起雨而迺發也。土鬱發於四之氣，金鬱發於五之氣，水鬱發於二火前後，火鬱發於四之氣，發有時，惟風氣無常，不可以時定也。方其始時，長川草偃，柔葉呈陰，松吟高山，虎嘯巖岫，此風氣怫鬱之先兆，後迺因之而鬱極耳。】
【`張志聰`曰：太虛埃昏，木氣發而埃土飛揚，雲物以擾，風之動也。屋發折木，鬱怒之大發也。民病胃脘，咽鬲食飲不下，木勝而土傷也。上支兩脅，耳鳴眩轉，仆不識人，風氣之為病也。天山一色，皆蒼色也。濁色，埃土昏翳也。按土鬱曰黃黑埃鬱，水鬱曰黃黑昏翳，木鬱曰黃黑鬱若，蓋言天元地黃，天地之氣色，交相怫鬱也。橫雲不起雨者，風行天上，密雲不雨也。風迺天地四方之氣，故所發無常。松吟高山，風之聲也。虎嘯巖岫，虎嘯則風生，風從虎也。此木鬱將發之先兆也。】

火鬱之發，太虛曛翳，大明不彰，炎火行，大暑至，山澤燔燎，材木流津，廣廈騰烟，土浮霜鹵，止水迺減，蔓草焦黃，風行惑言，濕化迺後。故民病少氣瘡瘍癰腫，脅腹胷背，面目四肢䐜憤臚脹，瘍疿嘔逆，瘈瘲骨痛，節迺有動，注下溫瘧，腹中暴痛，血溢流注，精液迺少，目赤心熱，甚則瞀悶懊憹善暴死。刻終大溫，汗濡元府，其迺發也。其氣四。動復則靜，陽極反陰，濕令迺化迺成。華發水凝，山川冰雪，焰陽午澤，怫之先兆也。有怫之應而後報也，皆觀其極而迺發也。木發無時，水隨火也。謹候其時，病可與期，失時反歲，五氣不行，生化收藏，政無恒也。
【`王冰`曰：曛翳，謂赤氣也。大明，日也。太陰太陽在上，寒濕流於太虛，心火應夫鬱抑，而莫能彰顯。寒濕盛己，火迺與行，陽氣火光，故山澤燔燎，井水減少，妄作訛言，雨已愆期也。濕化迺後，為陽亢主時，氣不爭長，故先旱而後雨也。火鬱而怒，為土水相持，客主皆然，悉無深犯則無咎也。但熱已勝寒，則為摧敵而熱從心起，是神氣孤危，不速救之，天真將竭，故死。火之用速，故善暴死。刻終，謂晝夜水刻之終盡時。大溫，次熱也。元府，汗空也。汗濡元府，謂早行而身蒸熱也。刻盡之時，陰盛於此，反無涼氣，是陰不勝陽，熱既已萌，故當怒發。動復則靜，陽極反陰，謂火怒爍金，陽極過亢，畏火求救，土中土救，熱金發為飄驟，繼為時雨，氣迺和平，故萬物由是迺生長化成。壯極則反盛，亦何長也？焰陽午澤，怫之先兆，謂君火王時有寒至也。故歲君火發，亦待時應為先兆，發必後至，故先有應而後發也。物不可以終壯，覲其壯極則怫氣作焉。有鬱則發，氣之常，故必謹候其時，失其時則候無期準也。】
【`馬蒔`曰：此言火鬱之發，有氣象，有氣化，有民病，有時候，有先兆也。戊癸火歲，或太過而不務其德，或不及之歲，皆水勝土復則鬱，鬱極則發，其發何如？太虛迷漫，似曛而翳，大明不彰，炎火行，大暑至，山澤燔燎，材木流津，廣廈騰烟，土浮鹹鹵如霜，止水減少，蔓草焦黃。風行惑言，謂火氣熏蒸，風亦行之，人有所言，難以清聽，不免有惑也。濕氣未布，故民病有為少氣，為瘡瘍癰腫，為脅腹胷背面首四肢䐜憤臚脹，為瘍，為嘔逆，為瘈瘲骨痛，節迺有動，注下溫瘧，腹中暴痛，為血溢流注，為少精液目赤心熱，甚則為霿悶懊憹，善暴死也。然其發鬱之際，百刻方終，而天氣大溫，汗濡元府，正當六月中氣，大暑日交土之四氣，則其鬱迺發也。上文言濕化迺後，而至此則動極復靜，陽極陰生，濕令為化為成矣。方其始時，華發水凝，言草木之葉如凝脂也。山川冰雪，山川之雪為冰也。焰陽當午，而潤迺怫鬱之先兆，後迺鬱久而極耳。故必有怫之應，而後有所報，皆觀其極而迺發也。彼木發無時，不與四運同者，以水為陰，火為陽，而水火者為陰陽之徵兆，自五行而言，則水生木，木生火，自相勝而言，則水勝火，水火相隨，所以木不主時而風行不常也。謹候五鬱之時，而各病可以與合，否則不候其時，是謂先時反歲，五氣不行，而凡生化收藏，皆不恒其政矣。】
【`張志聰`曰：大明，日月之光明也。火鬱發而曛翳于上，則日月之明不彰。上浮霜鹵者，水濕之氣，受鬱熱上蒸而成如霜之鹵也。惑言者，嘻嘻嗃嗃，形容其風自火出也。風火相合，是以陰濕之氣，在後乃化。民病癰腫諸證，皆火熱盛而精血傷也。少氣者，火為氣之賊也。瞀悶，肺氣病也。火甚精傷，故善暴死。刻終者，謂一氣分主六十日零八十七刻半，如三氣之終，而大溫將發于四之氣也。元府，汗空也。動復則靜，陽極反陰者，少陰所至為熱，生終為寒，少陰之從本從標也。濕令乃化乃成者，少陽所至為火，生終為蒸溽也。水凝冰雪，寒之勝也。光華之氣，發於水凝，焰陽之熱，生於午澤，山澤通氣也。此二火之氣，受寒氣之鬱極而將復發也。按五行之中有二火，陽火以明而在天，陰火以位而在地。華發水凝者，陽火之將發也，焰陽午澤者，陰火之欲復也。陽火由水中而生，陰火從地澤而發。報，復也。如華發水凝，焰陽午澤，怫之應也。陽極反陰，山川冰雪，鬱之極也。風氣行於四時，是以木發無時，水發於二火前後，故水隨火也。再按戊癸化火，火生於水澤之中，水火之相合也。是以華發水凝，水隨火發，謹候其時，則病可期而知，亦可以先期而調之。失時，謂失五音六氣所主之時。反歲，謂逆司天在泉之歲氣不能使之上下合德，無相奪倫。五氣不行者，不能使五運宣行，致乖其生化收藏之常政矣。】

帝曰：水發而雹雪，土發而飄驟，木發而毀折，金發而清明，火發而曛昧，何氣使然？
岐伯曰：氣有多少，發有微甚。微者當其氣，甚者兼其下，徵其下氣而見可知也。
【`王冰`曰：六氣之下，各有承氣，如火位之下，水氣承之；水位之下，土氣承之；土位之下，木氣承之；木位之下，金氣承之；金位之下，火氣承之；君位之下，陰精承之。各徵其下，則象可見矣。故發兼其下，則與本氣殊異。】
【`馬蒔`曰：此言五鬱之發，有多少微甚之異也。[六微旨]大論曰：水位之下，土氣承之。蓋冬水極，土生承之，從微漸化，至長夏著也。今水發而雹雪，以寒水之零半兼土承之，故雹雪。土位之下，木氣承之，蓋長夏土極，木生承之，從微漸化，至春著也。今土發而飄驟，以土濕之雨半兼風承之，故飄驟。金位之下，火氣承之，蓋秋金極，火生承之，從微漸化，至夏著也。今金發而清明，以金燥之清半兼火承之，故清明。火位之下，陰精承之，夏君火極，陰精承之，從微漸化，至冬著也。今火發而曛昧。以火熱之明半兼木承之，故曛昧。是其五行之氣有多少，故所發之鬱有微甚。微者即其所發，各當五行之位也。甚者兼其承下之氣，而驗其下氣而見者也。】
【`張志聰`曰：此申明五運之鬱，受六氣之勝制也。按[六微旨]論曰：願聞地理之應六節氣位何如？岐伯曰：顯明之右，君火之位也。君火之右，退行一步，相火治之；復行一步，土氣治之；復行一步，金氣治之；復行一步，水氣治之；復行一步，木氣治之；復行一步，君火治之。相火之下，水氣治之；水位之下，土氣承之；土位之下，風氣承之；風位之下，金氣承之；金位之下，火氣承之；君火之下，陰精承之。此言六氣之有定位，各有承制之在下。故曰，徵其下氣而先可知，言徵其六氣在下之承制，則所見水發之雹雪，土發之飄驟可知矣。氣有多少者，五運之氣，有太過不及也。發有微甚者，有徐有暴也。當其氣者，當其本氣而自發也。兼其下者，水發而兼土之雹雪，土發而兼木之飄驟，木發而兼金之毀折，金發而兼火之清明，火發而兼水之曛昧，蓋分別此章之復，乃受六氣之鬱，非五運之自相勝復也。】

帝曰：善。五氣之發，不當位者，何也？
岐伯曰：命其差。
帝曰：差有數乎？
岐伯曰：後皆三十度而有奇也。
【`王冰`曰：不當位者，言不當其正月。差，謂差四時之正月位。數，言日數。後，謂四時之後，差三十日餘八十七刻半，氣猶來去而甚盛也。度，日也。四時之後令當爾。】
【`馬蒔`曰：此言五氣之發，不合于本位者，以其數之不同也。夫五氣之發，有不當其位者，正以數之不同，大約有三十度而有奇，故不得當其位耳。】
【`張志聰`曰：位，謂五運所主之時。命，令也。差，參差也。言五運之發，不當其本位而發者，迺所行之政令有差也。如水位於冬，而所發在於二火前之正月二月；上位於長夏，而所發在於四氣之七月八月；金位於秋，而所發在於五氣之九月十月；火位於夏，而所發在於四氣之七月八月，皆後發三十日而有奇。蓋鬱極而後迺發，是以去本位之少遲。】

帝曰：氣至而先後者何？
岐伯曰：運太過則其至先，運不及則其至後，此候之常也。
帝曰：當時而至者，何也？
岐伯曰：非太過，非不及，則至當時。非是者眚也。
帝曰：善。氣有非時而化者，何也？
岐伯曰：太過者當其時，不及者歸其己勝也。
【`王冰`曰：先後，謂未應至而至，反太早，應至而不至，反太遲之類也。正謂氣至在期前後。當時，謂應日刻之期，非應先後至而有先後至，皆為災眚也。冬雨春涼，秋熱夏寒之類，皆為歸其己勝。】
【`馬蒔`曰：此言氣至時化，有當時及不當時之義也。氣至而有先後者，正以五運太過，則其至先，五運不及，則其至後，彼當時而至，亦以非太過不及之年也。若非太過不及之年，而至有先後，是迺災眚之至耳。氣有非時而化者，正以運之太過者，當其時而化，運之不及者，歸其己之被勝者而為化，如冬暖、春涼、秋熱、夏寒之類是也。】
【`張志聰`曰：此論五運六氣主時，有太過不及也。氣謂四時之氣，運謂五運之化。五運各主七十二日有奇，運太過則其氣至先，運不及則其氣至後，此時候之常也。非太過不及，則氣至當時，非是者，則生長化收藏之氣不應，而為四時之災眚矣。六氣各主六十日有奇，如清肅之氣行於春，炎熱之氣行於秋，凝寒之氣行於夏，溽蒸之氣行於冬，是謂非時而化。蓋太過者當其時，而各司寒熱溫涼之氣，不及者歸其己勝，己勝者謂歸於勝己之氣，即非時之化也。前章論五運六氣之主歲，而有盛衰，此復論五運六氣之主時，而亦有太過不及。】

帝曰：四時之氣至，有早晏高下左右，其候何如？
岐伯曰：行有逆順，至有遲速，故太過者化先天，不及者化後天。
帝曰：願聞其行何謂也？
岐伯曰：春氣西行，夏氣北行，秋氣東行，冬氣南行。故春氣始於下，秋氣始於上，夏氣始於中，冬氣始於標；春氣始於左，秋氣始於右，冬氣始於後，夏氣始於前。此四時正化之常，故至高之地，冬氣常在，至下之地，春氣常在，必謹察之。
帝曰：善。
【`王冰`曰：氣有餘故化先，氣不足故化後。高山之巔，盛夏冰雪，污下川澤，嚴冬草生，常在之義足明矣。必謹察之，謂天地陰陽，視而可見，何必思諸冥昧，演法推求，智極心勞而無所得耳。】
【`馬蒔`曰：此言四時之氣，所至有早晏高下左右之義也。四時之氣有早晏者，以太過之運，則先天而至，不及之運，則後天而至也。共有高下者，有天地陰陽四時，有升降之妙也。春夏之氣，本主東南，而其氣則降於西北，秋冬之氣，本主西北，而其氣則升於東南。故春氣始於往年在下之氣所升，秋氣者由於今年在上之氣所降，夏氣者始於今年中氣所升，冬氣者始於今年標氣所降。假如少陽之上，火氣治之，其火氣為本，少陽為標。厥陰之上，風氣治之，中見少陽，其風氣為本、厥陰為標。陽明之上，燥氣治之，中見太陽，其燥氣為本，陽明為標。太陰之上，濕氣治之，其濕氣為本，太陰為標。太陽之上，寒氣治之，其寒氣為本，太陽為標。少陰之上，熱氣治之，中見太陽，其熱氣為本，少陰為標。其有左右者，以春為左，秋為右，冬為後，夏為前，各皆隨其方面始耳。故至高之地，冬氣常在，陰之升也，所謂冬氣南行者是也。至下之地，春氣常在，陽之降也，所謂春氣西行者是也。】
【`張志聰`曰：此論四時之氣，而有太過不及也。早晏者，先天而至，後天而至也。順者，春氣西行，夏氣北行，秋氣東行，冬氣南行。逆者，反順為逆也。春氣生於東，故從東而西行。夏氣發於南，故從南而北行。秋氣始於西，故從西而東行。冬氣本於北，故從北而南行。此四時之應四方也。故春氣自下而升，秋氣從上而降，夏火之氣由中而布於四旁，冬藏之氣，從表而歸於內府，左東右西，前離後坎，此四時之有高下左右，迺正化之常也。故至高之地，冬氣常在，謂收藏之氣，從高而下，自外而內也。至下之地，春氣常在，謂生長之氣，自下而升，從內而外也。上節論五運六氣之太過不及，以應四時之早晏；此論四時氣之遲速，以應五運六氣之盛衰。】

黃帝問曰：五運六氣之應見六化之正，六變之紀，何如？
岐伯對曰：夫六氣正紀，有化有變，有勝有復，有用有病，不同其候，帝欲何乎？
帝曰：願盡聞之。
岐伯曰：請遂言之。夫氣之所至也，厥陰所至為和平，少陰所至為暄，太陰所至為埃溽，少陽所至為炎暑，陽明所至為清勁，太陽所至為寒雰，時化之常也。厥陰所至為風府，為璺啟；少陰所至為火府，為舒榮；太陰所至為雨府，為員盈；少陽所至為熱府，為行出；陽明所至為司殺府，為庚蒼；太陽所至為寒府，為歸藏，司化之常也。厥陰所至為生，為風搖；少陰所至為榮，為形見；太陰所至為化，為雲雨；少陽所至為長，為蕃鮮；陽明所至為收，為霧露；太陽所至為藏，為周密，氣化之常也。厥陰所至為風生，終為肅；少陰所至為熱生，中為寒；太陰所至為濕生，終為注雨；少陽所至為火生，終為蒸溽；陽明所至為燥生，終為凉；太陽所至為寒生，中為溫，德化之常也。厥陰所至為毛化，少陰所至為羽化，太陰所至為倮化，少陽所至為羽化，陽明所至為介化，太陽所至為鱗化，德化之常也。厥陰所至為生化，少陰所至為榮化，太陰所至為濡化，少陽所至為茂化，陽明所至為堅化，太陽所至為藏化，布政之常也。厥陰所至為飄怒大凉，少陰所至為大暄寒，太陰所至為雷霆驟注烈風，少陽所至為飄風燔燎霜凝，陽明所至為散落溫，太陽所至為寒雪冰雹白埃，氣變之常也。厥陰所至為撓動，為迎隨；少陰所至為高明焰，為曛；太陰所至為沉陰，為白埃，為晦暝；少陽所至為光顯，為彤雲，為曛；陽明所至為烟埃，為霜，為勁切，為悽鳴；太陽所至為剛固，為堅芒，為立，令行之常也。厥陰所至為裏急，少陰所至為瘍胗身熱，太陰所至為積飲否隔，少陽所至為嚏嘔為瘡瘍陽明所至為浮虛，太陽所至為屈伸不利，病之常也。厥陰所至為支痛，少陰所至為驚惑惡寒、戰慄譫妄，太陰所至為稸滿，少陽所至為驚躁瞀昧暴病，陽明所至為鼽尻陰股膝髀腨胻足病，太陽所至為腰痛，病之常也。厥陰所至為緛戾，少陰所至為悲妄衂衊，太陰所至為中滿霍亂吐下，少陽所至為喉痹耳鳴嘔涌，陽明所至為脅痛皴揭，太陽所至為寢汗痙，病之常也。厥陰所至為脅痛嘔泄，少陰所至為語笑，太陰所至為重胕腫，少陽所至為暴注瞤瘛暴死，陽明所至為鼽嚏，太陽所至為流泄禁止，病之常也。凡此十二變者，報德以德，報化以化，報政以政，報令以令。氣高則高，氣下則下，氣後則後，氣前則前，氣中則中，氣外則外，位之常也。故風勝則動，熱勝則腫，燥勝則乾，寒勝則浮，濕勝則濡泄、甚則水閉胕腫，隨氣所在，以言其變耳。
帝曰：願聞其用也。
岐伯曰：夫六氣之用，各歸不勝而為化。故太陰雨化，施於太陽；太陽寒化，施於少陰；少陰熱化，施於陽明；陽明燥化，施於厥陰；厥陰風化，施於太陰。各命其所在以徵之也。
帝曰：自得其位何如？
岐伯曰：自得其位常化也。
帝曰：願聞所在也。
岐伯曰：命其位而方月可知也。 【 璺，音問。衊，音蔑。皴，音親。】
【`王冰`曰：和平，初之應，木之化。為暄，二之氣君火也。埃溽，四之氣，土之化。炎暑，三之氣相火也。清勁，五之氣，金之化。寒雰，終之氣，水之化。夫四時氣，正化之常候也。物承土化，質員盈滿，又雨界地綠，文見如環，為員化明矣。物寒故歸藏。風搖，木之化；形見，火之化；雲雨，土之化；蕃鮮，火之化；霧露，金之化；周密，水之化也。厥陰風化以生則風生，少陰熱化以生則熱生，陰精承上，故中為寒。太陰濕化以生則濕生，太陰在上，故終為注雨。少陽火化以生則火化，陽在上，故終蒸溽。陽明燥化以生則燥生，陰在上，故終為凉。太陽寒化以生則寒生，陽在內，故中為溫。德化之常，謂風生毛形，熱生翮形，濕生倮形，火生羽形，燥生介形，寒生鱗形。六化，皆為主歲及間氣所在而各化生，常無替也。非德化，則無能化生也。厥陰毛化，謂形之有毛者。少陰羽化，謂有羽翼飛行之類。太陰倮化，謂毛羽鱗甲之類。少陽羽化，謂薄明羽翼蜂蟬之類，非翎羽之羽。陽明介化，謂有甲之類。太陽鱗化，謂身有鱗者。厥陰生化謂溫化，少陰榮化謂暄化，太陰濡化謂濕化，少陽茂化謂熱化，陽明堅化謂凉化，太陽藏化謂寒化。飄怒，木也。大凉，下承之金氣也。大暄，君火也。寒，下承之陰精也。雷霆驟注，土也。烈風，下承之水氣也。飄風，旋轉之風，霜凝，下承之水氣也。散落，金也。溫，下承之火氣也。霜雪冰雹，水也。白埃，下承之土氣也。變謂變常平之氣，而為甚用不已，則下承之氣兼行，故皆非本氣也。令行則庶物無違，筋緩縮，故裏急瘍胗身熱，火氣生也。積飲否隔，上凝也。嚏嘔瘡瘍，亦火氣生也。浮虛薄腫，按之復起也。肢痛，肢拄妨礙也。衊，污血，又脂也。涌，謂溢食不下。皴揭，謂身皮䴸象。寢汗，謂睡中汗發於胷嗌頸腋之間，俗呼盜汗。泄，謂利也。胕腫，謂肉泥按之不起。報德報化，謂天地氣也。高下前後中外，謂生病之所。手之陰陽其氣高，足之陰陽其氣下。足太陽氣在身後，足陽明氣在身前，足太陰少陰厥陰氣在身中，足少陽氣在身側，各隨所在言之。氣變，迺生病象也。動，不寧也。熱勝氣則為丹熛，勝血則為癰膿，勝骨肉則為胕腫，按之不起也。乾於外，則皮膚皴坼，乾於內，則精血枯涸，乾於氣及津液，則肉乾而皮著於骨。浮，謂浮起按之處見也。濡泄，水利也。水閉則逸於皮中，故胕腫。用，謂施其化氣。命其位而方月可知者，隨氣所在，以定其方，六分占之，則日及地分無差矣。】
【`馬蒔`曰：此詳論五運六氣應見之候也。六氣之正者，常氣也。六變之紀者，變氣也。有化有變，有勝有復，有用有病之六候者，其化之一候，六化之正應見也。變勝復用病五候，六變之紀應見也。厥陰所至為和平，至流泄禁止十二節，論化變病三候也。其曰時化司化氣化德化之常，及布政令行之常者，論化之候也。其曰，氣變之常者，論變之候也。其曰病之常者，論病之候也。凡此十二變至以言其變一節，論勝復之二候也。六氣之用，至方月可知也一節，論用之一候也。時化之常者，六部生氣之常也。司化之常者，司天在泉六位之常化也。氣化之常者，五運之常化也。厥陰所至為和平，初之氣，木之氣也。少陰所至為暄，二之氣，君火也。太陰所至為埃溽，四之氣，土之化也。少陽所至為炎暑，三之氣，相火也。陽明所至為清勁，五之氣，金之化也。太陽所至為寒雰，終之氣，水之化也。時化之常者，四時正化之常候也。風府大火府雨府熱府司殺府寒府，言六氣各有所司也。璺者，物被風裂而未破也。少陰為君，故曰大火府。少陽為相，故曰熱府。行出者，熱氣出行也。庚蒼者，物更為蒼也。司化之常者，生榮化長收藏，亦正化之常也。風搖，木之化，形見，火之化；雲雨，土之化；蕃鮮，火之化；霧露，金之化；周密，水之化。迺氣化之常也。按[六微旨]大論云：風位之下，金氣承之。故厥陰為風生而終為肅。少陰之上，熱氣治之，中見太陽，故為熱生而中為寒。又曰：君火之下，陰精承之。亦為寒之義也。土位之下，風氣承之。王註云：疾風之後，雨迺零，濕為風吹，化而雨，故太陰為濕生而終為注雨。相火之下，水氣承之，故少陽為火生而終為蒸溽。金位之下，火氣承之，故陽明為燥生而終為凉。太陽之上，寒氣治之，中見少陰，散為寒生而中為溫也。其風生，熱生，濕生，火生，燥生，寒生，六者，本氣也。終為肅，終為注雨，終為蒸溽，終為凉，四者，標氣也。中為寒，中為溫，二者，中氣也。夫本之下，中之見也。見之下，氣之標也。故其生物之德，皆始於本氣，終於標氣，而中氣常居標本之中，故言標本，則中氣在其中矣。惟少陰太陽，言中而不言終者，蓋少陰太陽中氣與標同，故言中則標氣亦在其中矣。德化之常者，德生植物之常化也。其次德化之常者，德生動物之常化也。風生毛形，熱生翮形，濕生倮形，火生羽形，燥生介形，寒生鱗形，六化皆為主氣及間氣所在，而各化生，常無替也。非德化，則無能化化生生也。生化者，溫化也。榮化者，暄化也。濡化者，濕化也。茂化者，熱化也。堅化者，凉化也。藏化者，寒化也。布政之常者，亦正化之常也。厥陰所至為飄怒大凉者，風位之下，金氣承之，木氣為飄怒，金氣為大凉也。少陰所至為大暄寒者，君火之下，陰精承之，君火為大暄，陰精為寒也。太陰所至為雷霆驟注烈風者，土位之下，風氣承之，土氣為雷霆驟注，風氣為烈風也。少陽所至為飄風燔燎霜凝者，相火之下，水氣承之，火氣為飄風燔燎，水氣為霜凝也。陽明所至為散落溫者，金位之下，火氣承之，金氣為散落，火氣為溫也。太陽所至為寒雪冰雹白埃者，水位之下，土氣承之，水氣為霜雪冰雹，土氣為白埃也。氣變之常者，變常平之氣而為甚用也。唯用甚不已，則下承之氣兼行，故皆非本氣耳。厥陰所至為撓動，為迎隨者，風之性也。少陰所至為高明，為焰為曛，少陽所至為光顯為彤雲為曛者，皆火之性也。太陰所至為沉陰，為白埃，為晦暝者，土之性也。陽明所至為煙埃，為霜為勁切，為悽鳴者，金之性也。太陽所至為剛固，為堅芒，為立者，寒之性也。令行之常者，謂風寒暑濕燥火而為令，庶物莫能違也。病之常者有四，厥陰所至為肝膽病，少陰所至為心與小腸病，太陰所至為脾胃病，少陽所至為三焦病，陽明所至為肺與大腸病，太陽所至為腎與膀胱病者，一而已矣。積陰否隔者，土氣也。屈伸不利者，腰脊不能屈伸也。肢痛，肢肋痛也。驚惑及惡寒戰慄譫言妄語，皆心氣不足也。稸滿者，脾氣不足也。驚躁瞀昧暴病，亦火病也。鼽者，手陽明大腸病也。陰股膝髀胻足病，足陽明胃病也。腰痛，膀胱與腎病也。緛戾，筋病也。悲妄衂衊，心病也。中滿霍亂吐下，脾病也。喉痹耳鳴嘔涌，火病也。脅痛主胃，皴揭主大腸，皮病也。寢汗，盜汗也。痙者，腎氣不足也。脅痛嘔泄，肝膽病也。語笑者，心病也。體重胕腫者，脾病也。暴注者，下迫也。目眺為瞤，身厥為瘛及暴死者，火病也。鼽嚏者，手陽明病也。注泄禁止者，足太陽病也。凡正文厥陰少陰太陰等語，俱主歲言，而人病則合於歲也。凡此十二變者，言前德化政令病變十二節之候，若不當歲步主客正位而至者，則屬變氣而為勝復也。凡勝復之候，至其勝氣變德則報復以德，變化則報復以化，變政令則報復以政令，而其氣之往復不能相移也。所變之氣居高，則報復亦高，居下則報復亦下，居後則報復亦後，居前則報復亦前，居中則報復亦中，居外則報復亦外，而其位之高下，亦不能相移也。由是言之，則天之風寒暑濕燥火之變，常不能同也。故南方清燥而旱，北方雨濕而潦者有之。中原冰雪而寒，左右鬱蒸而熱者有之。況地理有高下，形勢有大小，高者氣寒多清燥，下者氣熱多雨濕，小者小異，大者大異，而錯雜于天道不一之變。王氏釋高下前後中外，俱作人身生病之所，而不及地理之分野，非運歲主氣之說也。風勝則動，熱勝則腫，燥勝則乾，寒勝則浮，濕勝則濡泄，甚則水閉胕腫，隨氣所在，以言其變者，勝復為病之位也。假若風於高處勝，則人身亦於高處病頭重而掉眩。風於下處勝，則人身亦於下處病足動而戰慄。又如熱於高處勝，則人身亦於腰上分野病腫熱。熱於下處勝，則人身亦於腰下分野病腫熱。皆隨六氣勝復之所在有高下前後中外，以言其變病之所也。六氣之用，各歸不勝而為化者，謂各歸不勝之方月施化也。方月者，按方坐月也。假如厥陰司天之歲，則陽明之位，即在泉之左間，其方月東北，初之氣也。太陽之位，即司天之右間，其方月東南，二之氣也。厥陰正司天之位，其方月正南，三之氣也。少陰之位，即司天之左間，其方月西南，四之氣也。太陰之位，即在泉之右間，其方月西北，五之氣也。少陽正在泉之位，其方月正北，終之氣也。故其歲施用。太陰雨化，施於東南，太陽之位，迺二之氣也。太陽寒化，施於西南，少陰之位，迺四之氣也。少陰熱化，施於東北，陽明之位，迺初之氣也。陽明燥化，施於正南，厥陰之位，迺三之氣也。厥陰風化，施於西北，太陰之位，迺五之氣也。皆各命其所在之化，以徵驗其所施之化，即於歲同法推之耳。自得其位者，在本位之方月施化也。如厥陰之歲，則太陰自得於西北，當五之氣，而本位施其雨化也。太陽自得於東南，當二之氣，而本位施其寒化也。少陰自得於西南，當四之氣，而本位施其熱化也。少陽自得於正北，當終之氣，而本位施其火化也。陽明自得於東北，當初之氣，而本位施其燥化也。厥陰自得於正南，當三之氣，而本位施其風化也。即於歲同法推之耳。】
【`張志聰`曰：此論五運六氣之主時，而各有德化政令勝復變病之常。夫前章之所謂初之氣，二之氣者，論加臨之客氣，迺六期環轉，各有不同，此復論四時之主氣，有春之木，夏之火，秋之金，冬之水，各主七十二日有奇。又有初氣之厥陰，二氣之少陰，三氣之少陽，四氣之太陰，五氣之陽明，六氣之太陽，各主六十日零八十七刻半。此四時不易之氣，有寒熱溫凉生長收藏之政令，故曰常也。氣之所至謂四時有五運六氣之所至。春氣舒遲，故為和平，少陰雖主君火而本寒，故主於寒熱之交，以司暄和之氣，蓋以厥陰風木主春，少陽炎暑主夏，陽明清凉主秋，太陽寒水主冬，此四時氣化之常也。故以太陰轉列於太陽之前者，謂七氣分旺於四季，先從春夏始也。此首論六氣之中有五運，五運之中有四時。舒榮，舒展而榮華也。員盈，周備也。夏氣始於中行出者，從中而出於外也。庚，更也，草木至秋而更變也。歸藏者，萬物至冬而歸藏也。此三陰三陽，各有風寒濕熱之所司，而為璺啟舒榮之化，故為司化之常也。生長化收藏，五時之氣也。風搖形見，氣之化也。故為氣化之常也。肅，肅殺也。風能生萬物，而終為肅殺之氣。蓋四時皆有風氣，故能生長萬物，而亦能收殺也。少陰太陽，為水火陰陽之主，太陽標陽而本寒，少陰標陰而本熱，少陰之上，熱氣治之，中見太陽，太陽之上，寒氣治之，中見少陰，陰陽標本，互換於中，故寒生而中溫。太陰濕土之氣，上蒸而為雲雨，故終為注雨。少陽相火，生於地澤，故終為溽蒸。陽明燥金，終為清凉。生，謂六氣所生之德，而為凉為肅，若五類之蟲，感五運六氣而生育，故皆為德化之常也。生榮濡茂堅藏，迺六氣之政，而宣布於四時，故為布政之常也。飄怒，風之變，凉迺金氣承之。大暄，火之甚，寒迺陰精承之。雷霆驟注，濕土之變，極則風氣承之。飄風者，風自火出也。燔燎，炎之甚，極則水氣承之。散落，肅殺之甚，溫迺火氣承之。寒雪冰雹寒之甚，極則土氣承之。蓋氣極則變，變則害，承迺制，故為氣變之常也。彤雲，澤氣上蒸也。悽鳴，金有聲也。剛固堅芒，迺寒凝冰堅之象。此六氣之令行於四時，故為令行之常也。裏急，逆氣上升也。厥陰主春，春氣始於下而上，故為裏急。陽明主秋，秋氣始於上，故為浮虛。火生於木，風火相煽，故為身熱瘡瘍。土位中央，分旺於四季，故四時為痞稸中滿之病。太陽主筋，為風氣所傷，故迺短而屈伸不利，此春病之常也。肢痛驚惑諸病，此夏病之常也。緛，縮也。戾，了戾也，即轉出小便之關戾。厥陰主利前陰，而脈絡陰器，為燥金所傷，故迺戾不利。皴，皺也，以燥而遇燥，故皮為皴揭，此秋病之常也。心主言，而喜為心志，君火為冬令之寒水所迫，則心氣實而笑語不休，此冬病之常也。以上四時諸病，有因於六氣者，有因於四時者，此論四時之五運六氣，有德有化，有政有令，有變有病也。報德以德，報化以化者，即所謂春有鳴條律暢之化，則秋有霧露清凉之政，蓋無勝則無復也。氣高則高，氣下則下者，謂春氣始於下，則五運六氣皆主厥陰之風木，秋氣始於上，則五運六氣皆屬陽明之燥金，夏氣始於前，則五運六氣皆主少陽之炎暑；冬氣始於後，則五運六氣皆屬太陽之凝寒。此四時六氣，皆有定位之常，非若客氣之環轉也。風熱燥寒，四時之氣也。以濕土而列於四時之後者，謂土旺四季，先春夏而後秋冬也。隨氣所在者，隨四時之氣而言五運之勝耳。在者，言風氣在春，熱氣在夏，燥氣在秋，寒氣在冬，濕氣在于四季，各主七十二日有奇。命其所在而徵之者，太陰之氣在於長夏，太陽之氣在於冬，少陰之氣在於夏，陽明之氣在於秋，厥陰之氣在於春。如冬有雨化，以徵太陰之勝，夏有寒化，以徵太陽之勝，此與春勝長夏，長夏勝冬之義同。自得其位者，四時之六氣，各自司其本位，此時化之常也。厥陰位於正月二月，少陰位於三月四月，各命其位，而方之月，則可知六氣之所在矣。】

帝曰：六位之氣，盈虛何如？
岐伯曰：太少異也。太者之至徐而常，少者暴而亡。
【`王冰`曰：力強而作不能久長，故暴而亡也。】
【`馬蒔`曰：此承上文而言六氣之盈虛，以太過不及而分其病之遲速，生死之殊也。太少者，即太角少角之謂。陽年為太過為太，陰年為不及為少，六氣盈虛，於此異也。六氣之盈者為病，其勢反徐而微，治法當逆之也。六氣之虛者為病，其勢反暴而甚，其法當從之也。人見虛者為病，其氣暴烈，驟用峻劑攻之，則熱病未已，寒病復始。殊不知太者之氣反微，少者之氣反甚耳。】
【`張志聰`曰：此言主時之六氣，亦有盛有虛，迺隨歲運之太少也。歲運太過，則六位之氣盈，歲運不及，則六位之氣虛。蓋太過之氣，來徐而長，不及之氣，來疾而短，故曰少者暴而亡。】
【`金西銘`曰：太過之氣，先天時而至，故徐而長。不及之氣，後天時而至，故暴而短。譬如人之後至，則疾行而趨走矣。】

帝曰：天地之氣盈虛如何？
岐伯曰：天氣不足，地氣隨之；地氣不足，天氣從之，運居其中而常先也。惡所不勝，歸所同和，隨運歸從而生其病也。故上勝則天氣降而下，下勝則地氣遷而上，多少而差其分，微者小差，甚者大差，甚位易氣交，易則大變生而病作矣。《大要》曰：甚紀五分，微紀七分，其差可見，此之謂也。 【 惡，去聲。音雌】
【`王冰`曰：運謂木火土金水，各主其歲。地氣勝則歲運上升，天氣勝則歲運下降，運氣常先遷降也。隨運歸從，謂非其位則變生，變生則病作。勝，謂多也。上多則自降，下多則自遷，多少相移，氣之常也。多少而差其分者。多則遷降多，少則遷降少。多少之應有微有甚之異。甚紀五分，微紀七分者，以其五分七分之所以知天地陰陽過差矣。】
【`馬蒔`曰：此承上文而言司天在泉之氣，亦有盈虛之分也。司天之氣不足，則在泉之氣隨之而升，蓋下勝則地氣遷而上，在泉之氣不足，則司天之氣從之而降，蓋上勝則天氣降而下，其間五運之氣，則居於其中，而天降則先天而降，地升則先地而升，所不勝者則惡之，所同和者則歸之。假如丁壬木運司天，在泉為金則不勝，司天在泉為木為火則同和。隨其運之所※，而民病是生。凡司天在泉，勝有多少，則差有多寡，其微者之差少，甚者之差大，大差則位易而變大，當氣交之際，而位斯易焉，迺大變生而民病作矣。大要，差之甚者，計有其半，差之微者，止十分之三耳。所謂差者，乃相去不同之義，非過差之差。天道以太少而有盈虛，何過差之有哉？】
【`張志聰`曰：此論主時之六氣，亦有天地盈虛之分而上下相勝也。歲半以上，天氣主之，歲半以下，地氣主之，運居於天地之中，常先天地之氣而為之勝，故曰隨運歸從而生其病。謂天地之氣歸從運氣，而彼此相勝也。氣交，謂三氣四氣之交，如天氣不足，地氣隨之，則四之土氣，先交于三氣之火，如地氣不足，天氣隨之，則三之火氣，先交於四氣之土，此火土子母相合，謂之歸所同和，迺勝之微者也。微者小差，小差者在天之紀，仍居七分，而三分交於地，在地之紀，仍居七分，而三分交於天，此上下氣交不為民病者也。惡所不勝者，惡己所不勝之氣也。太陽寒化，施於少陰，陽明燥化，施於厥陰，此下勝則地氣遷而上，厥陰風化，施於太陰，少陰火化，施於陽明，此上勝則天氣降而下，迺勝之甚者也。甚者大差，大差者，在天之紀居五分，而五分直降於下，在地之紀居五分，而五分反遷於上，故甚則位易氣交，易則大變生而病作矣。位易者，謂越三氣四氣之位，而初氣二氣，行於五位六位，五氣六氣，行於初位二位，此所不勝之氣勝之，故曰惡所不勝。越其位而加之，故曰大變。如歸所同和，則不越位矣。】

帝曰：善。論言熱無犯熱，寒無犯寒，余欲不遠寒，不遠熱，奈何？
岐伯曰：悉乎哉問也！發表不遠熱，攻裏不遠寒。
帝曰：不發不攻，而犯寒犯熱何如？
岐伯曰：寒熱內賊，其病益甚。
帝曰：願聞無病者何如？
岐伯曰：無者生之，有者甚之。
帝曰：生者何如？
岐伯曰：不遠熱則熱至，不遠寒則寒至。寒至則堅否、腹滿、痛急、下利之病生矣。熱至則身熱、吐下、霍亂、癰疽、瘡瘍、瞀鬱、注下、瞤瘛、腫脹、嘔、鼽衂、頭痛、骨節變、肉痛、血溢、血泄、淋閉之病生矣。
帝曰：治之奈何？
岐伯曰：時必順之，犯者治以勝也。
【`王冰`曰：汗泄，故用熱不遠熱。下利，故用寒不遠寒。皆以其不住於中，如是則夏可用熱，冬可用寒，不發不泄而無畏忌，是謂妄遠，注所禁也，皆謂不獲已而用之。秋冬亦同。寒熱內賊，謂以水濟水，以火濟火，適足以更生病，豈唯本病之益甚乎？無者生之，有者甚之，謂無病者犯禁猶能生病，況有病者而求輕減，不亦難乎？食已不饑，吐利腥穢，亦寒之疾，暴瘖冒昧，目不識人諸病，亦熱之病也。時必順之，犯者治以勝，謂春宜涼，夏宜寒，秋宜溫，冬宜熱，此時之宜，不可不順。然犯熱治以寒，犯寒治以熱，犯春宜用凉，犯秋宜用溫，是以勝也。犯熱治以鹹寒，犯寒治以甘熱，犯凉治以苦溫，犯溫洽以辛凉，亦勝之道也。】
【`馬蒔`曰：此言汗下其邪者，可以偶犯寒熱，而無故犯之者非也。邪鬱於表，則用熱藥以發之，熱積於裏，則用寒藥以攻之，若非發表而犯熱則熱賊內而熱反甚，非攻里而犯寒，則寒賊內而寒反甚矣。彼無病而誤服者，僅足以生病耳，奚止於有病而甚者哉？故犯寒則寒至，凡為堅否，為腹滿，為痛急，為下利之病生矣。犯熱則熱至，凡為心熱、為吐下、為霍亂、為癰疽、為瘡瘍、為瞀鬱，為注下、為瞤瘛、為腫脹、為嘔、為鼽、為頭痛、為骨節變、為肉痛、為血溢、為血泄、為淋閉之病生矣。治之以所勝而病可解矣。】
【`張志聰`曰：此言主時之六氣，亦當遠寒而遠熱者也。按前章之所謂熱無犯熱，寒無犯寒者，論司天在泉及加臨之六氣，此章論主時之六氣，亦有寒熱溫凉之分。故帝復有此問。辛甘發散為陽，故有病而應發散者，即當遠熱而不遠熱矣。酸苦涌泄為陰，故有病而應攻裏者，即當遠寒而不遠寒矣。如雖病而不宜發表攻裏，若妄犯之，則寒熱內賊，其病益甚。若無病而不遠熱，不遠寒者，則堅否腹滿，身熱吐下之病生矣。時謂四時。治以勝者，如犯熱則以所勝之寒治之，如犯寒則以所勝之熱治之。】

黃帝問曰：婦人重身，毒之何如？
岐伯曰：有故無殞，亦無殞也。
帝曰：願聞其故，何謂也？
岐伯曰：積大聚，其可犯也，衰其大半而止，過者死。 【 重，平聲。】
【`王冰`曰：故，謂有大堅癥瘕，痛甚不堪，則治以破積愈癥之藥，是謂不救，必迺盡死，救之蓋存其大也，雖服毒不死也。上無殞，言母必全；亦無殞，言子亦不死也。使衰其大半，不足以害生，故衰大半則止其藥。若過禁使盡，毒氣內餘，無病可攻，以當毒藥，毒攻不已，則敗損中和，故過則死。】
【`馬蒔`曰：此言姙婦之用毒藥者，可用而不可過也。婦人懷姙，謂之重身。然用毒藥以治其病者，正以內有其故，則有病以當毒藥，其子必無殞也。不惟子全，而母亦無殞也。但有大積大聚，或病甚者，不得不用此以犯之，秖宜衰其大半而止藥，彼病自漸去。若過用其藥，則敗損真氣，而母子未必不殞矣。】
【`張志聰`曰：此言胎孕積聚，亦有陰陽寒熱之分，所當遠寒而遠熱者也。毒者，大寒大熱之藥也。娠婦始結胎之一月二月，迺木氣司養二二月四月主火，五月六月主土，七月八月主金，九月十月主水，至太陽而五行已周，陰陽水火分而成後天之形身矣。然未生之前，五行之氣，各有盛有虛，有勝有鬱，宜以寒熱溫凉順逆而調之。設或有病而欲不遠寒，不遠熱，亦無傷於胎氣。所謂有故無殞，然亦無過之而致殞也。即如大積大聚，迺屬臟腑之五行，尚其可犯寒而犯熱者也。若過犯之，則死。寒熱溫凉，是謂四畏，可不慎諸！此節大有關於治道也。附論七月所生小兒，能育而亦多長壽者，蓋七月迺肺臟司養，肺屬天而主氣主血，天一生水，感天地之氣而生，故育。九月十月，迺少陰太陽所主，皆感陰陽水火而生。若夫八月，迺陽明大腸主氣，感陽明之腑氣而生，故雖生而不育。】

帝曰：善。鬱之甚者，治之奈何？
岐伯曰：木鬱達之，火鬱發之，土鬱奪之，金鬱泄之，水鬱折之。然調其氣過者，折之以其畏也，所謂瀉之。
【`王冰`曰：鬱之甚者，天地五行應運，有鬱抑不伸之甚者也。達謂吐之，令其條達。發謂汗之，令其疏散。奪謂下之，令無壅礙。泄謂滲泄之，解表利小便也。折謂折之，制其衝逆。通是五法，迺氣之和調，後迺觀其虛盛，而調理之。太過者，以其味瀉之，如鹹瀉腎酸瀉肝之類。過者畏瀉，故謂瀉為畏也。】
【`馬蒔`曰：此言治五鬱之法也。上言五鬱，五運之鬱也。此言五鬱，人身之鬱也。或有天時之鬱而成之者，或以五臟之鬱而自成者。木鬱者，肝病也，宜吐而達之。火鬱者，心病也，宜汗而發之。土鬱者，脾病也，宜下而奪之。金鬱者，肺病也，宜解其表，利其小便而滲泄之。水鬱者，腎病也，宜制其衝逆，而折抑之。既治其病，復觀其虛實，而調其氣。若病之太過者，迺以其所畏者而折之，以鹹瀉腎，以酸瀉肝，以辛瀉肺，以甘瀉脾，以苦瀉心，則過者可制矣。】
【`張志聰`曰：此言四時之鬱，而有調治之法也。鬱之甚者，太陰施於太陽，則水鬱矣。太陽施於少陰，則火鬱矣。少陰施於陽明，則金鬱矣。陽明施於厥陰，則木鬱矣。厥陰施於太陰，則土鬱矣。調治之法，木鬱則舒達之，火鬱則發散之，土鬱則疏奪之，金鬱則泄利之，水鬱則折流之。然調其所勝之氣，太過者折之，以其畏而無復也。所謂瀉之，謂瀉其勝氣也。】

帝曰：假者何如？
岐伯曰：有假其氣則無禁也。所謂主氣不足，客氣勝也。
【`王冰`曰：正氣不足，臨氣勝之。假寒熱溫凉，以資四正之氣，則可以熱犯熱，以寒犯寒，以溫犯溫，以凉犯凉也。客氣，謂六氣更臨之氣，主氣，謂五臟應四時，正主春夏秋冬也。】
【`馬蒔`曰：此言治病有假借之法者，以主氣不足而客氣勝之也。前言治各司天之政，有用溫遠溫，用凉遠凉，用熱遠熱，用寒遠寒，此治病之正法也。內有假者反常之法，則用寒熱溫凉而犯之者有矣。蓋上文不遠熱，不遠寒者，以其發表攻裏而有邪存也。若假者反常之法，則雖內傷亦有反常者，故帝復問之耳。伯言每歲六氣自有主氣，而又有客氣之所加，惟主氣不足，而客氣勝之，則假借其寒熱溫凉之氣，以扶主氣而應客氣，故雖犯之而無所禁耳。】
【`張志聰`曰：假者，非長夏勝冬，冬勝夏，夏勝秋，秋勝春，春勝長夏，迺主氣不足，客氣勝也。如厥陰風木主春，而值陽明金氣加臨，君相二火主夏，而值太陽寒水加臨，長夏濕土主氣，而值厥陰風木加臨，陽明金氣主秋，而值二火之氣加臨，太陽寒水主冬，而值太陰土氣加臨，有假其氣，竟以寒熱治客氣之勝，而主氣之寒熱則無禁也。按此篇所謂[六元正紀]論者，六氣謂之六元，五運亦感天元而化，首數章論六氣之主歲，而五運化於其中，各有盛有虛，有勝有復；末章論六氣之主時，隨運歸從上下勝制，有勝有鬱而無復。善養生者，皆當隨時調養，以參天地之和，施於天下，流於無窮，迺調燮之大關目也。】

帝曰：至哉聖人之道！天地大化運行之節，臨御之紀，陰陽之政，寒暑之令，非夫子孰能通之！請藏之靈蘭之室，署曰六元正紀，非齋戒不敢示，慎傳也。
【`馬蒔`曰：此帝贊此論之妙而藏之也。】


# 刺法
★ 素問·刺法論篇第七十二
【 舊本云，此與[本病]論俱亡。今《素問》遺篇，存此二篇。】

# 本病
★ 素問·本病論篇第七十三 【 俱補附後。】

# 至真要
★ 素問·至真要大論篇第七十四 【 上】
【`馬蒔`曰：此篇總括前八篇未盡之義，至真至要，故名篇。】
【`張志聰`曰：此篇論六氣司天，六氣在泉，有正化，有勝復，有主客，有邪勝。至真者，謂司天在泉之精氣，迺天一之真元。要者，謂司歲備物以平治其民病，無傷天地之至真，迺養生之至要也。】

黃帝問曰：五氣交合，盈虛更作，余知之矣。六氣分治，司天地者，其至何如？
岐伯再拜對曰：明乎哉問也！天地之大紀，人神之通應也。
帝曰：願聞上合昭昭，下合冥冥，奈何？
岐伯曰：此道之所生，工之所疑也。
帝曰：願聞其道也。
岐伯曰：厥陰司天，其化以風；少陰司天，其化以熱；太陰司天，其化以濕；少陽司天，其化以火；陽明司天，其化以燥；太陽司天，其化以寒，以所臨臟位命其病者也。
帝曰：地化奈何？
岐伯曰：司天同候，間氣皆然。
帝曰：間氣何謂？
岐伯曰：司左右者，是謂間氣也。
帝曰：何以異之？
岐伯曰：主歲者紀歲，間氣者紀步也。 【 更，平聲。】
【`王冰`曰：五行主歲，歲有少多，故曰盈虛更作也。天分六氣，散生大虛，三之氣司天，終之氣監地，天地生化，是為大紀。故言司天地者，餘四可知矣。夫天地變化，人神運為，中外雖殊，然其通應則一也。工之所疑，謂不知其要，流散無窮也。其化以風，謂飛揚鼓坼，和氣發生，萬物榮枯，皆因而化變成敗也。其化以熱，謂炎蒸鬱燠，故庶類蕃茂也。其化以濕，謂雲雨潤澤，津液生成也。其化以火，謂炎熾赫烈，以爍寒災也。其化以燥，謂乾化以行，物無濕敗也。其化以寒者，對陽之化也。司天同候，間氣皆然，謂六氣之本，自有常性，故雖位易而化治皆同間氣者。六氣分化，常以二氣司天地為上下吉凶勝復客主之事，歲中悔吝從而明之，餘四氣散居左右也。主歲紀歲，間氣紀步者，歲三百六十五日四分日之一步六十日餘八十七刻半，若積步之日而成歲也。】
【`馬蒔`曰：此明司天在泉間氣之化，隨六氣所在而移之也。五運分為五氣，以太過不及而有盈有虛也。[天元紀]大論曰：其始也，有餘而往，不足隨之，不足而往，有餘從之，正盈虛更作之義也。六氣者，風熱濕火燥寒也。即其分治以司天地，餘四氣可知矣。化有不同，帝之所以問也。上合昭昭者，司天之化也。下合冥冥者，在泉之化也。然厥陰司天，其化以風，而為在泉之地化猶是也，為左右之間氣亦猶是也。少陰司天，其化以熱，而為在泉之地化猶是也，為左右之間氣亦猶是也。太陰司天，其化以濕，而為在泉之地化猶是也，為左右之間氣亦猶是也。少陽司天，其化以火，而為在泉之地化猶是也，為左右之間氣亦猶是也。陽明司天，其化以燥，而為在泉之地化猶是也，為左右之間氣亦猶是也。太陽司天，其化以寒，而為在泉之地化猶是也，為左右之間氣亦猶是也。但司天之氣，以所臨之臟位而命其病，如肝木位東方，心火位南方，脾土位中央及四維，肺金位西方，腎水位北方，是乃五臟定位。惟六氣御五運，所至氣不相得則病，相得則和，故先以六氣所臨，後言五臟之病也。至於在泉與左右間，亦不過如是而已。故以各氣而在左右者，謂之間氣，間氣者，正所以紀步，步者六十日餘八十七刻半也。積步而成歲，則六六三百六十五日有奇矣。其每歲司天主歲，正所以紀歲氣，而左右間氣又與右步而相紀也。】
【`張志聰`曰：昭昭合天道之明顯，冥冥，合在泉之幽深，道之所生，其生惟一，工不知其要，則流散無窮，故多疑也。夫風寒暑濕燥火，天之六氣也，三陰三陽上奉之，故六氣為司天之化。臨臟位者，天氣上臨而下，合人之臟位，隨六氣之所傷而命其病也。然六氣司天而環遶於地下，故與司天同候，從左右而環轉，是以間氣皆然，但司天在泉之氣紀歲，間氣紀步之不同也。】

帝曰：善。歲主奈何？
岐伯曰：厥陰司天為風化，在泉為酸化，司氣為蒼化，間氣為動化。少陰司天為熱化，在泉為苦化，不司氣化，居氣為灼化。太陰司天為濕化，在泉為甘化，司氣為黅化，間氣為柔化。少陽司天為火化，在泉為苦化，司氣為丹化，間氣為明化。陽明司天為燥化，在泉為辛化，司氣為素化，間氣為清化。太陽司天為寒化，在泉為鹹化，司氣為元化，間氣為藏化。故治病者，必明六化，分治五味，五色所生，五臟所宜，迺可以言盈虛病生之緒也。
【`馬蒔`曰：此承上文而言六化，正明六氣分治，及主歲者，紀歲之大義也。巳亥之歲，厥陰司天而為風化，風高氣遠，雲物飛揚也。若寅申之歲，則在泉而為酸化，蓋木司地氣，物化迺從酸也。丁壬之歲，則司木運之氣而為蒼化，至於丑未之歲，則為在泉之左間，主初之氣，子午之歲，則為司天之右間，主二之氣，辰戌之歲，則為司天之左間，主四之氣，卯酉之歲，則為在泉之右間，主五之氣，而皆為動化，偏生左右處為動搖也。此皆各主六十日餘八十七刻半耳。後倣此。子午之歲，少陰司天而為熱化，陽火熠燿，炎暑流行也。若卯酉之歲，則在泉而為苦化，火司地氣，物以苦生也。然各氣主運，惟君火不主運，故不司氣化。[天元紀]大論云：君火以名，相火以位。正以明君火不主運也。至子居左右之氣，則君火無所不居，不得以間氣名之。寅申之歲，則居在泉之左，主初之氣；丑未之歲則居司天之右，主二之氣；巳亥之歲，則居司天之左，主四之氣；辰戌之歲，則居在泉之右，主五之氣，而為灼化也。故左間、右間、間氣之間，皆宜讀曰平聲，明有旁居之義也。君為至尊，不敢曰間而日居耳。丑未之歲，太陰司天而為濕化，埃鬱矇昧，雲雨潤濕也。若辰戌之歲，則在泉而為甘化，土司地氣，甘化先焉。甲己之歲，則司土運之氣而為黅化。至於卯酉之歲，則為在泉之左間，主初之氣；寅申之歲，則為司天之右間，主二之氣；子午之歲，則為司天之左間，主四之氣；巳亥之歲，則為在泉之右間，主五之氣，而為柔化，濕化流行，則庶物柔軟也。寅申之歲，少陽司天而為火化，炎光赫烈，燔灼焦然也。若巳亥之歲，則在泉而為苦化，火司地氣，苦化先焉。戊癸之歲，則司火運之氣而為丹化。至於辰戌之歲，則為在泉之左間，主初之氣；卯酉之歲，則為司天之右間，主二之氣；丑未之歲，則為司天之左間，主四之氣；子午之歲，則為在泉之右間，主五之氣，而皆為明化，炳明霞燒，草木榮美也。卯酉之歲，陽明司天而為燥化，清凉勁切，霧露蕭飋也。若子午之歲，則在泉而為辛化，金司地氣，辛化先焉。乙庚之歲，則司金運之氣，而為素化。至於巳亥之歲，則為在泉之左間，主初之氣；辰戌之歲，則為司天之右間，主二之氣；寅申之歲，則為司天之左間，主四之氣；丑未之歲，則為在泉之右間，主五之氣，而皆為清化，風生高勁，草木清冷也。辰戌之歲，太陽司天而為寒化，嚴肅峻整，慘慄凝堅也。若丑未之歲，則在泉而為鹹化，水司地氣，物化從鹹也。丙辛之歲，則司水運之氣而為元化。至於子午之歲，則為在泉之左間，主初之氣；巳亥之歲，則為司天之右間，主二之氣；卯西之歲，則為司天之左間，主四之氣；寅申之歲，則為在泉之右間，主五之氣，而皆為藏化，陰凝寒冷，庶物歸藏也。故凡治病者，必明司天之六化，在泉之五味，司運之五色，間氣之動灼柔明藏，迺五臟所宜，則可以言每歲盈虛病生之緒。而上文盈虛更作之間，主歲者紀歲之義明矣。】
【`張志聰`曰：主歲者，謂六氣之各主一歲，風寒暑濕燥火，迺在天之六氣，故為司天之化。[天元紀]論曰：在地為化，化生五味。故在地為味化。司氣者，司五運之氣化，五運者，五行之氣也，感天之蒼黅丹素元之五色，而化生地之五行，是以司氣為蒼為丹為黅為素。君火以明而在天，故不司在地之火化。所謂居氣者，言少陰不司氣化，在六氣之中，自有所居之上下，即下章之南政居南，北政居北也。間氣之為動，為灼、為柔、為明、為清、為藏者，六氣之用也。此論六氣之司天在泉，及化運間氣之分治，皆有盛有虛而為民病。治病者，或從歲氣，或隨運氣，以備物以所生之五味五色，合五臟之所宜，迺可以言五運六化之盈虛，病生之端緒也。】

帝曰：厥陰在泉而酸化，先余知之矣，風化之行也何如？
岐伯曰：風行於地，所謂本也。餘氣同法。本乎天者，天之氣也；本乎地者，地之氣也。天地合氣，六節分而萬物生矣。故曰：謹候氣宜，無失病機，此之謂也。
【`王冰`曰：厥陰在泉，風行於地；少陰在泉，熱行於地；太陰在泉，濕行於地；少陽在泉，火行於地；陽明在泉，燥行於地；太陽在泉，寒行於地。故曰，餘氣同法也。本，謂六氣之上元氣也，化於天者為天氣，化於地者為地氣。萬物居天地之間，悉為六氣所生化。陰陽之用，未嘗有逃生化出陰陽者。】
【`馬蒔`曰：此帝問厥陰在泉之為風化，而伯以其本於地氣者告之也。首節言厥陰司天，其化以風，而又論地化曰司天同候，則地化亦以風也。茲言在泉為酸化者，可得而知。而在泉為風化，其義似有所悖，殊不知司天則風行於天，在泉則風行於地，迺本於地之氣而為風之化也。若時乎司天，則本乎天之氣而亦為風化矣。至各氣司天，則亦本乎天氣而為天化矣。故曰，餘氣同法也。惟此天地合氣，六節各分，而萬物所由以化生。故本乎天而化者，由於司天之氣本乎地而化者，由於司地之氣，此在天地為氣宜，而在人身為病機，必謹候之而可以治病矣。】
【`張志聰`曰：此言司天在泉，俱以六氣為本。六氣遶地環轉，而上下周行，又非氣司天化，而味主地化也。六氣之本於上者，即為天之氣，本乎下者，即為地之氣。天地合氣，六節分而萬物化生，故謹候六氣之所宜，無失五行之病機，斯得至真之要道。】

帝曰：其主病何如？
岐伯曰：司歲備物，則無遺主矣。
帝曰：先歲物何也？
岐伯曰：天地之專精也。
帝曰：司氣者何如？
岐伯曰：司氣者主歲同，然有餘不足也。
帝曰：非司歲物，何謂也？
岐伯曰：散也。故質同而異等也。氣味有薄厚，性用有躁靜，治保有多少，力化有淺深，此之謂也。
【`王冰`曰：主病，言採藥之歲也。謹候司天地所生化者，則其味正當其歲也。故彼藥工專司歲氣，所收藥物，則一歲二歲，其所主用無遺略也。專精之氣，藥物肥濃，又於使用當其正氣味也。五運主歲者，有餘不足，比之歲物，恐有薄有餘之歲藥專精也。非司歲物，言非專精則散氣，散氣則物不純也。形質雖同，力用則異。故不尚之。氣味薄厚，性用躁靜，治保多少，力化淺深，此物與歲不同耳。】
【`馬蒔`曰：此言藥備歲物者，為天地之專精，而司歲者其氣偏，非歲物者其氣散也。上文言候氣宜而無失病機，則用藥以治病，不可無所主也。伯言每歲各有所司，必因其司歲者以備藥物，則病無遺主矣。正以每歲之司天在泉，物從其化，而天地之專精儲焉，故不可不先之也。彼司氣者，即司運也，如甲己為土運，乙庚為金運，然太過則有餘，不及則不足，其氣偏耳。若非歲物而用之，則其氣又散。故一物之質同，而有專精完全偏散之異，所以氣味有厚薄，性用有躁靜，治保有多少，力化有淺深，此歲物之不可以不備也。】
【`張志聰`曰：主病，謂主治病之藥物。司歲備物，謂從六氣五運以備之。如少陰少陽二火司歲，則收附子薑桂之熱物；如陽明燥金司歲，則收桑皮蒼朮之燥物，如厥陰風氣主歲，則收防風羌活之風物；如太陽寒水司歲，則收芩連大黃之寒物；如太陰土氣司歲，則收山藥黃精之類甘平甘溫之品，以及蒼丹黅素元之穀，所謂藥食宜也。此皆得天地之專精，故先取歲物，謂先備司歲之物，即上章之所謂食歲穀以全其真。蓋食天地之精，以養吾身之真也。司氣，謂五運之氣，五運雖與主歲相同，然又有太過不及之分。太過之歲則物力厚，不及之歲則物力淺薄矣。若非氣運司歲之物，則氣散而力薄。故形質雖同，而氣味有淺深厚薄之異。治保有多少者，謂治病保真之藥食，或宜多用，或宜少用也。按中古之世，不能司歲備物，用炮制以代天地之助，如制附子曰炮，制蒼朮、桑皮曰炒，蓋以火助火而以燥助燥也。近有制附子以水煮曰陰制，制桑皮以蜜拌曰潤燥，是猶用鷹犬而去其爪牙，則驅之搏蹇兔而不能，又安望韓盧之技哉？】

帝曰：歲主臟害何謂？
岐伯曰：以所不勝命之，則其要也。
帝曰：治之奈何？
岐伯曰：上淫於下，所勝平之。外淫於內，所勝治之。
【`王冰`曰：不勝，謂木不勝金，金不勝火之類。淫，謂行所不勝己者。上淫於下，天之氣也。外淫於內，地之氣也。隨所制勝，而以平治之也。制勝，謂五味寒熱溫凉，隨勝用之。】
【`馬蒔`曰：此言歲之五臟被害者，以其有所不勝而治之有法也。歲氣在天，五臟在人，而歲主五臟有害者，正以木氣淫則脾不勝，火氣淫則肺不勝，土氣淫則腎不勝，金氣淫則肝不勝，水氣淫則心不勝，以所不勝命之，則知害臟之要也。故司天之氣，淫於下而臟病生，則以所勝者平之，如木氣淫則以金制之者是也。至在泉之氣，淫於內而臟病生，則亦以所勝者治之，即木氣淫而以金制之者是也。所謂制勝者，謂五味寒熱溫凉，隨勝而用之耳。但上淫於下者，淫於三氣已前，有勝無復也。外淫於內者，淫於四氣以後，有勝無復也。】
【`張志聰`曰：此論五運之氣，受司天在泉之勝制。歲主者，謂六氣之主歲。臟，五臟也。蓋言五臟內屬五行，而外合五運，五運之氣，受勝制之所傷，則病人五臟而為害矣。如少商金運而值二火司天，少宮土運而值厥陰在泉，此皆運氣之所不勝，而受勝氣之所勝制，故以所不勝命之，則歲主臟害之要可知矣。上淫於下者，謂司天之氣，淫勝其在下之運氣，當以所勝平之。如少商金運，而火熱上臨，宜平以鹹寒，佐以苦甘。外淫於內者，在泉之氣，淫勝其在內之五運，當以所勝治之。如少宮土運，而風木下淫，宜治以辛凉，佐以苦甘。按司天在泉之氣根於外，五運之化根於中，故曰外淫於內。下章平天氣曰平，治在泉曰治，又諸氣在泉曰淫於內。】

帝曰：善。平氣何如？
岐伯曰：謹察陰陽所在而調之，以平為期。正者正治，反者反治。
【`王冰`曰：平謂診平和之氣，知陰陽所在，則知尺寸應與不應，不知陰陽所在，則以得為失，以逆為從，故謹察之也。諸方之制，咸悉不然，故曰，反者反治也。】
【`馬蒔`曰：此言歲氣之平，而有所病者，亦視其正反而善治之也。上文言上淫於下，外淫於內，而為病，皆以歲氣不平也。故有平氣而民病者，何也？伯言陰陽者尺寸之位，與夫陰脈陽脈、陰經陽經，皆曰陰陽也，當謹察而調之，以平為期。如陰經病而陽經不病，陽經病而陰經不病，是為正病也，正則以寒藥治熱，以熱藥治寒，從而正治之耳。若陰位而見陽脈，陽位而見陰脈，是為反病也，反則以寒藥治寒，以熱藥治熱，從而反治之耳。】
【`張志聰`曰：下氣，謂無上下之勝制，運氣之和平也。甲丙戊庚壬為陽運，乙丁己辛癸為陰運，陰陽二運，有太過不及之分，故謹察陰陽所在而調之，以平為期。正者正治，謂太過之歲，當抑其勝氣，扶其不勝。反者反治，謂不及之運，為所不勝之氣反勝，當反佐以取之。】

帝曰：夫子言察陰陽所在而調之，論言人迎與寸口相應，若引繩小大齊等，命曰平。陰之所在，寸口何如？
岐伯曰：視歲南北，可知之矣。
帝曰：願卒聞之。
岐伯曰：北政之歲，少陰在泉，則寸口不應；厥陰在泉，則右不應；太陰在泉，則左不應。南政之歲，少陰司天，則寸口不應；厥陰司天，則右不應；太陰司天，則左不應。諸不應者，反其診則見矣。
帝曰：尺候何如？歧伯曰：北政之歲，三陰在下，則寸不應；三陰在上，則尺不應。南政之歲，三陰在天，則寸不應；三陰在泉則尺不應。左右同。故曰，知其要者，一言而終，不知其要，流散無窮，此之謂也。
【`王冰`曰：陰之所在，脈沉不應，引繩齊等，其候頗乖，故問之北政，木火金水運面北受氣，凡氣在泉者，脈悉不見，唯左右之氣脈可見之。在泉之氣，善則不見，惡者可見，病以氣及客主淫勝名之。在天之氣亦然。厥陰在泉，則少陰在右，故右不應；太陰在泉，則少陰在左，故左不應。南政土運之厭，面南行令，故少陰司天，則兩下寸口不應。不應皆為脈沉，仰手而沉，覆其手則沉為浮，細為大也。司天曰上，在泉曰下。天不應寸，左右悉與寸不應義同。要，謂知陰陽所在，知則用之不惑，不知則尺寸之氣，沉浮小大，常三歲一差也。】
【`馬蒔`曰：此言南北二政之司天在泉，其尺寸之脈，各有所不應也。《靈樞》[禁服]篇云：寸口主中，人迎主外，兩者相應，俱往供來。若引繩大小齊等，春夏人迎微大，秋冬寸口微大，如是者名曰平人。夫曰微大，則脈之和者也，今寸口之脈而有陰脈來現，沉而不應，則與大小齊等微大之義拂矣。伯言自左右手而言之，則左寸為人迎，而右寸為寸口。自兩手而言，則兩手之寸皆為寸，而兩手之尺皆為尺。故寸口之脈，有時不宜應者，視歲有南北之政可知之矣。蓋五運以甲己土運為尊，六氣以少陰君火為尊，故以甲己土運為南政，乃面南而行令，與君主同；其餘四運為北政，則面北而受令，與臣子同。惟以少陰為君主，凡脈之司天在泉不應者，皆以少陰而論之，故北政之歲，人氣面北而寸北尺南。地左間之氣在右寸，右間之氣在左寸，天左間之氣在右尺，右間之氣在左尺，故乙卯、乙酉、丁卯、丁酉、卒卯、辛酉、癸卯、癸酉，乃少陰在泉也，則兩寸之脈俱不應。夫南政為少陰司天，則兩寸不應，今北政少陰在泉，而亦兩寸不應者，從君而不從臣也。故不以尺為主，而以寸為主耳。訣云：子午南少北卯酉，兩手沉寸口者是也。北政之歲，丙寅、丙申、戊寅、戊申，庚寅、庚申、壬寅、壬申，乃厥陰在泉，其左間則少陰，而右間則太陽也，宜右寸之脈不應。夫南政厥陰司天，則左間少陰，故右寸之脈不應，今北政厥陰在泉，而亦右寸之脈不應者，亦從君而不從臣也。故不以尺為主，而以寸為主耳。訣云：巳亥南厥北寅申，右寸脈潛形者是也。北政之歲，丙辰、丙戌、戊辰、戊戌、庚辰、庚戌、壬辰、壬戌，乃太陰在泉，其左間則少陽，而右間則少陰也，宜右寸之脈不應。夫南政太陰司天，則左寸不應，今北政太陰在泉，而亦左寸不應者，從君而不從臣也。訣云：丑未南太北辰戌，左手寸不出者是也。若使北政三陰司天而不在泉，則其不應者，不在寸而在尺矣。故下文曰，北政之歲，三陰在下則寸不應，若三陰在上則尺不應者，此也。南政之歲，如甲子、甲午，乃少陰司天，則兩寸之脈俱不應，如前所云者是也。南政之歲，如己巳、己亥，乃厥陰司天，其左間則少陰，而右間則太陽，宜右寸之脈不應，如前所云者是也。南政之歲，如己丑、己未，乃太陰司天，其左間則少陽，而右間則少陰，宜左寸之脈不應，如前所云者是也，若使南政三陰在泉而不司天，則其不應者不在寸而在尺矣。故下文曰，南政之歲，三陰在天則寸不應，若三陰在泉則尺不應者，此也。所謂諸不應者，即南北二政，而相反以診之，則南政主在寸者，北政主在尺，而南政主在尺者，北政主在寸，則其脈自明矣。且不惟尺寸為然，凡南北之左右二間，其相反與尺寸同耳。此乃要之所在，而不可不知者也。】

【`張志聰`曰：此承上文以申明少陰之所在也。五運之中，少陰不司氣化，隨六氣之陰陽而上下左右，故曰，陰之所在何如？聖人南面而立，前曰廣明，後曰太衝，太衝之地，名曰少陰，少陰之上，名曰太陽。蓋太衝，坎位也，廣明，離位也，少陰主天一之坎水，而上為太陽之離火，是以北政之歲，隨三陰而在坎，南政之歲，從三陽而在離，故有應不應之分焉。所謂南北者，陰陽也。五運之中，戊癸化火，以戊癸午為南政，甲乙丙丁己庚辛壬為北政。五運之政，有南有北，少陰之氣，有陰有陽，是以隨之而上下也。寸尺，血脈也。血乃中焦之汁，流溢於下而為精，奉心神化赤而為血，故脈始於足少陰腎，而主於手少陰心，是以診寸尺之陰陽，以徵少陰之上下。若風寒暑濕燥火，天之陰陽也。三陰三陽上奉之，以司主歲之六氣。木火土金水火，地之陰陽也，以司五行之化運。化運五歲而右遷，而五行之中有二火，故君火不司氣化，然雖不主運，而有所居之位焉。少陰之上，君火主之，是少陰本於陰而主於陽，是以南政之歲，居於陽，北政之歲，居於陰也。司天在南，在泉在北，此天地之定位，人面南而診之，寸為陽而在南，尺為陰而在北。北政之歲，少陰在泉，則隨陰而居北，是以寸口不應。南政之歲，少陰司天，則對陰而居陽，是以寸口不應。不應者，脈微而不應於診，此論寸尺之陰陽南北也。北政之歲，厥陰在泉，則少陰在左，故右不應，太陰在泉，則少陰在右，故左不應。南政之歲，厥陰司天，則少陰在左，故右不應。太陰司天，則少陰在右，故左不應。此論人迎寸口之左右也。諸不應者，謂左右之不應也。反其診者，以人面南面北而診之也。蓋以圖象平置於幾上，以司天在南，在泉在北，北政之歲，人面北以診之，南政之歲，人面南以診之，則左右之不應可見矣。夫天上地下，天南地北，此天地之定位也。人面南而面北者，人居天地氣交之中，隨天地之氣而環轉也。所謂三陰者，以少陰居二陰之中。上下者，以天在上而泉在下也。左右同者，謂尺之左右不應，與寸之左右不應同也。故知其要者，知少陰之不司氣化，隨陰陽而居上居下也。不知其要，流散無窮者。如疏註之議論紛紜，而茫無歸著也。　朱衛公問曰：假如甲子、甲午歲，君火司天，而寸口不應，是司天之少陰不應於脈耶？曰：五運六歲之道，五運外合五行，內合五臟，五臟之氣見於六脈，而後合於六氣，是感五運之氣而見於寸尺也。故曰，天地之氣，無以脈診，蓋謂司天在泉之六氣，不形於診也。是以首提曰臟害，當知臟害二字，為照應寸尺而言。】

帝曰：善。天地之氣，內淫而病，何如？
岐伯曰：歲厥陰在泉，風淫所勝，則地氣不明，平野味，草迺早秀。民病洒洒振寒，善伸數欠，心痛支滿，兩脅裏急，飲食不下，鬲咽不通，食則嘔，腹脹善噫，得後與氣，則快然如衰，身體皆重。歲少陰在泉，熱淫所勝，皆焰浮川澤，陰處反明。民病腹中常鳴，氣上衝胷，喘不能久立，寒熱，皮膚痛，目瞑，齒痛，䪼腫，惡寒發熱如瘧，少腹中痛，腹大，蟄蟲不藏。歲太陰在泉，草乃早榮，濕淫所勝，皆埃昏巖穀，黃反見黑，至陰之交。民病飲積心痛，耳聾渾渾焞焞，嗌腫喉痹，陰病見血，少腹痛腫，不得小便，病衝頭痛，目似脫，項似拔，腰似折，髀不可以屈，膕如結，腨如別。歲少陽在泉，火淫所勝，則焰明郊野，寒熱更至。民病注泄赤白，少腹痛，溺赤，甚則血便，少陰同候。歲陽明在泉，燥淫所勝，則霿霧清暝。民病喜嘔，嘔有苦，善太息，心脅痛，不能反側，甚則嗌乾面塵，身無膏澤，足外反熱。歲太陽在泉，寒淫所勝，則凝肅慘慄。民病少腹控睾，引腰脊上衝心痛，血見，嗌痛，頷腫。
帝曰：善。治之奈何？
岐伯曰：諸氣在泉，風淫於內，治以辛涼，佐以苦甘，以甘緩之，以辛散之。熱淫於內，治以鹹寒，佐以甘苦，以酸收之，以苦發之。濕淫於內，治以苦熱，佐以酸淡，以苦燥之，以淡泄之。火淫於內，治以鹹冷，佐以苦辛，以酸收之，以苦發之。燥淫於內，治以苦溫，佐以甘辛，以苦下之。寒淫於內，治以甘熱，佐以苦辛，以鹹瀉之，以辛潤之，以苦堅之。 【 數，音朔。膕，音國。腨，音善。霿，音茂。睾，音亦。】
【`王冰`曰：厥陰在泉，氣不明，謂天圍之際，氣色昏暗。風行地上，故平野皆然。脅，謂兩乳之下及胠外也。伸，謂以欲伸努筋骨也。少陰在泉，病不能久立，足無力也。腹大，謂心氣不足，以金火相薄而然。太陰在泉，太陰為土，色應見黃於天中，而反見於北方黑處，水土同見，故曰至陰之交，合其氣色也。衝頭痛，謂腦後眉間痛也。膕，謂膝後曲腳之中。腨，胻後軟肉處也。少陽在泉，迺處寒之時，熱更其氣，熱氣既往，寒氣後來，故云更至也。餘候與少陰在泉正同。霿霧，謂霧暗不分似霧，霧起霿暗，不辨物形而為薄寒也。心脅痛，謂心之旁脅中痛也。面麈，謂面上如有觸冒麈土之色也。凝肅，謂寒氣靄空，凝而不動，萬物靜肅其儀形也。慘慄，寒甚也。控，引也。睾，陰丸也。頷，頰車前牙之下也。風性喜溫而惡清，故治之凉，是以勝氣治之也。佐以苦，隨其所利也。木苦急則以甘緩之，苦抑則以辛散之。大法正味如此，諸為方者不必盡用之。但一佐二佐，病已則止，餘氣皆然。熱性惡寒，故治以寒也。熱之大盛甚於表者，以苦發之，不盡復寒制之，寒制不盡，復苦發之，以酸收之。甚者再方，微者一方，可使必已。時發時止，亦以酸收之，濕與燥反，故治以苦熱，佐以酸淡也。燥除濕，故以苦燥其濕也。淡利竅，故以淡滲泄也。火氣大行於腹心，怒之所生也。鹹性柔軟，故以治之，以酸收之。大法候其須汗者，以辛佐之，不必要資苦味令其汗也。欲柔軟者，以鹹治之，溫利凉性，故以苦治之。下謂利之，使不得燥結也。以熱治寒，是為摧勝，折其氣用，令不滋繁也。苦辛之佐，通事行之。】
【`馬蒔`曰：此言六氣之在泉，淫勝為病者，各有治之之法也。上文言外淫於內，所勝治之，帝遂以內淫而病者為問。伯言甲寅、丙寅、戊寅、庚寅、壬寅、甲申、丙申、戊申、庚申、壬申之歲，迺厥陰在泉也。厥陰為風木，故風淫所勝，則木勝土而風勝濕，地氣不明，平野亦昧，氣色皆昏暗也。草迺早秀，木齊土化也。其民病為洒洒振寒，為善伸，為數欠，為心痛，為支滿，為兩脅裏急，為飲食不下，為鬲咽不通，為食則嘔，木邪乘胃也。為腹脹，為善噫，為得後與氣則快然如衰，為身體皆重，木邪乘脾也。乙卯、丁卯、己卯、辛卯、癸卯、乙酉、丁酉、己酉、辛酉、癸酉之歲，迺少陰在泉也。少陰為君火暑熱，故熱淫所勝，則火勝金而熱勝燥，焰浮於川澤之中，而陰處反明，其民病為腹中常鳴，為上衝胷，為喘不能久立，為寒熱，為皮膚痛，火邪乘肺也。為目瞑，為齒痛，為䪼腫，為惡寒發熱如瘧，為少腹中痛，為大腹大火，邪乘大腸也。時則蟄蟲亦不藏，火邪盛也。甲辰、丙辰、戊辰、庚辰、壬辰、甲戌、丙戌、戊戌、庚戌、壬戌之歲，迺太陰在泉也。太陰為濕土，故濕淫所勝，則土勝水而濕勝寒，巖谷埃昏，黃色見於北方黑處，而水土同見，是至陰之交合其氣色也。其民病為飲積，為心痛，為耳聾渾渾焞焞，為嗌腫，為喉痹，為陰病血見，為少腹痛腫，為不得小便，土邪乘腎也。為病衝頭痛，至腨如別，土邪勝膀胱也。乙巳、丁巳、己巳、辛巳、癸巳、乙亥，丁亥、己亥、辛亥、癸亥之歲，迺少陽在泉也。少陽為火，故火淫所勝，則火勝金而熱勝燥，焰明於郊野，當寒之時而熱更其氣，熱氣既往，而寒氣又來，其民病為注泄赤白，為小腹痛，為溺赤，甚則為血便，皆與少陰之在泉者同候耳。甲子、丙子、戊子、庚子、壬子、甲午、丙午、戊午、庚午、壬午之歲，迺陽明在泉也。陽明為燥金，故燥淫所勝，則金勝木而燥勝風。霧則霿暗而清冷晦暝，其民病為善嘔，嘔有苦味，為善太息，為心脅痛，不能反側，甚則為嗌乾，為面如有麈，為身無膏澤，為足之外廉反熱，皆肝膽之為病也。乙丑、丁丑、己丑、辛丑、癸丑、乙未、丁未、己未、辛未、癸未，迺太陽在泉也。太陽為寒水，故寒淫所勝，則水勝火而寒勝熱，凝肅慘慄，寒之象也，其民病為少腹控睾以引腰脊上衝心痛，為血見，為嗌痛，為頷腫，皆心與小腸之病也。故治之者，風淫於內，則風性喜溫而惡清，治之以辛，所謂肝欲散，急食辛以散之，治之以凉，是以金氣治木也，佐之以苦，隨其所利也。又以甘緩之，所謂肝苦急，急食甘以緩之也。熱淫於內，則熱性惡寒，治之以鹹，水勝火也。治之以寒，寒勝熱也。佐以苦甘，甘以調之而苦以降之也。以酸收之，正以心苦緩，惟酸為能收之也。以苦發之，邪猶未已，而復以苦性發之也。濕淫於內，則濕與燥反治以苦熱，佐以酸淡也。蓋燥除濕，故以苦燥其濕，淡利竅，故以淡滲泄，所謂脾苦濕，急食苦以燥之也。火淫於內，則與前熱淫於內相同。蓋相火猶君火也，故治以鹹冷，佐以苦，辛，以酸收之，以苦發之者，與前無大異也。燥淫於內，則燥畏火。故治以苦溫。又肺苦氣上逆，急食苦以泄之，用辛瀉之，酸補之，所以佐以苦辛而以苦下之也。寒淫於內，則寒性畏熱，故治以甘熱。又腎苦燥，急食辛以潤之，腎欲堅，急食苦以堅之，故佐以苦辛，以鹹瀉之，以辛潤之，以苦堅之也。】
【`張志聰`曰：此章論六氣在泉而為民病，當以所勝之氣味治之。厥陰在泉，寅申歲也。風淫於下，則麈上飛揚，故地氣不明。平野昏昧，草得生氣，故早秀也。按[經脈]篇云：脾是動則病洒洒振寒，善伸數欠，脾氣病則飲食不下，食則嘔，腹脹，善噫，得後與氣則快然如衰，身體俱重，蓋木淫而土病也。又厥陰肝脈，上貫鬲，布脅肋，故為心痛支滿等證。少陰在泉，卯酉歲也。少陰君火，生於水中，是以焰浮川澤，少陰標陰而本火，故陰處反明。腹中常鳴者，火氣奔動也。氣上胷胸者，火氣炎上也。喘不能久立，寒熱皮膚痛者，火淫肺金也。目暝者，熱甚陰虛，畏陽光也。齒痛䪼腫，熱乘陽明也。發熱如瘧者，少陰標本之氣病也。熱在下焦則少腹中痛，熱在中焦則腹大也。太陰在泉，辰戌歲也。土為草木之所資生，故草迺早榮。黃迺土色，黑迺水色。土勝濕淫，故黃反見黑。[五常政]論曰：太陰司天，濕氣下臨，腎氣上從，黑起水變。皆土勝水應之義。至陰之交，迺三氣四氣之交，土司令也。飲積心痛，寒濕上乘也。按[經脈]篇自耳聾至喉痺，迺三焦經病，自陰病至，不得小便，以邪濕下流，為腎臟受病；自衝頭痛至腨如別，迺膀胱經病。蓋三焦為決瀆之官，膀胱迺水津之腑，土氣淫勝，而水臟水腑皆為病也。少陽在泉，巳亥歲也。少陽之火，地二所生，故焰明郊野，寒熱更至，熱傷血分則注赤，熱傷氣分則注白，熱在下焦，故少腹痛而溺赤血便者，甚則血出於小便也。少陰之火出自水，少陽之火生於地，皆有陰陽寒熱之分，故與少陰同候。陽明在泉，子午歲也。金氣淫於下，則霿霧清暝於上矣。按[經脈]篇嘔苦善太息，心脅痛，不能轉側，甚則面有微塵，體無膏澤，足外反熱，迺足少陽病；嗌乾面塵，迺足厥陰病，蓋金勝而肝膽病也。太陽在泉，丑未歲也。水寒淫勝，故凝肅慘慄。寒淫於下，則膀胱與腎受之膀胱居於少腹，故少腹痛。腎主陰器，故控引睾丸。太陽之脈，挾脊抵腰中，故引腰脊。腎脈絡心，故上衝心痛。心主血而寒氣逼之，故血見。按[經脈]篇嗌痛頷腫，迺小腸經病。小腸者，心之腑也，亦水邪上侮火臟火腑而然。風迺木氣，金能勝之，故治以辛。凉過於辛，恐反傷其氣，故佐以苦。甘苦勝辛而甘益氣，木性急，故以甘緩之。風邪勝，故以辛散之也。熱迺火氣，水能勝之，故宜治以鹹寒，佐以苦甘。甘勝鹹，所以防鹹之過；苦能泄，所以去熱之實也。酸迺木味，火生於木，以酸收之者，收火歸原也。熱鬱於內而不解者，以苦發之也。濕迺陰土之氣，故宜治以苦熱。苦能勝濕，熱以和陰，酸從木化，故佐以酸淡。以苦燥之者，苦從火化也。以淡泄之者，淡味滲泄為陽也。火淫於內，故宜治以鹹冷。苦能泄辛能散，故當佐以苦辛。以酸收之，以苦發之，與上文同義。燥迺清凉金氣，故當治以苦溫。燥則氣結於內，故當佐以辛甘，發散以苦下之也。寒迺水氣，土能勝水，熱能勝寒，故宜治以甘熱。】

帝曰：善。天氣之變何如？
岐伯曰：厥陰司天，風淫所勝，則太虛埃昏，雲物以擾，寒生春氣，流水不冰。民病胃脘當心而痛，上支兩脅，鬲咽不通，飲食不下，舌本強，食則嘔，冷泄，腹脹，溏泄，瘕，水閉，蟄蟲不出。病本於脾，衝陽絕，死不治。少陰司天，熱淫所勝，怫熱至，火行其政。民病胷中煩熱，嗌乾，右胠滿，皮膚痛，寒熱，欬喘，大雨且至，唾血，血泄，鼽衂，嚏嘔，溺色變，甚則瘡瘍，胕腫，肩背臂臑，及缺盆中痛，心痛，肺䐜，腹大滿膨膨而喘欬。病本於肺，尺澤絕，死不治。太陰司天，濕淫所勝，則沉陰且布，雨變枯槁。胕腫骨痛，陰痹，陰痹者，按之不得，腰脊頭項痛，時眩，大便難，陰氣不用，饑不欲食，欬唾則有血，心如懸。病本於腎，太谿絕，死不治。少陽司天，火淫所勝，則溫氣流行，金政不平。民病頭痛，發熱惡寒而瘧，熱上皮膚痛，色變黃赤，傳而為水，身面胕腫，腹滿，仰息，泄注赤白，瘡瘍，欬吐血，煩心，胷中熱，甚則鼽衂。病本於肺，天府絕，死不治。陽明司天，燥淫所勝，則木迺晚榮，草迺晚生。筋骨內變，民病左胠脅痛，寒清於中，感而瘧，大凉革候，欬，腹中鳴，注泄，騖溏，名木斂生菀於下，草焦上首，心脅暴痛，不可反側，嗌乾，面塵，腰痛，丈夫㿗疝，婦人少腹痛，目眜，眥瘍瘡，痤癰，蟄蟲來見。病本於肝，太衝絕，死不治。太陽司天，寒淫所勝，則寒氣反至，水且冰。血變於中，發為癰瘍，民病厥心痛，嘔血，血泄，鼽衂，善悲，時眩仆運，火炎烈，雨暴迺雹，胷腹滿，手熱，肘攣，腋腫，心澹澹大動，胷脅胃脘不安，面赤目黃，善噫，嗌乾，甚則色炲，渴而欲飲。病本於心，神門絕，死不治。所謂動氣知其臟也。
帝曰：善。治之奈何？
岐伯曰：司天之氣，風淫所勝，平以辛凉，佐以苦甘，以甘緩之，以酸瀉之。熱淫所勝，平以鹹寒，佐以苦甘，以酸收之。濕淫所勝，平以苦熱，佐以酸辛，以苦燥之，以淡泄之。濕上甚而熱，治以苦溫，佐以甘辛，以汗為故而止。火淫所勝，平以酸冷，佐以苦甘，以酸收之，以苦發之，以酸復之。熱淫同。燥淫所勝，平以苦溫，佐以鹹辛，以苦下之。寒淫所勝，平以辛熱，佐以甘苦，以鹹瀉之。
【`王冰`曰：厥陰司天，風自天行，故太虛埃起。風動飄蕩，故雲物擾，不分遠物，是為埃昏。土之為病，善泄利。若病水，則小便閉而不下。若大泄利，則經水亦多閉絕。衝陽在足跗上五寸，去陷骨三寸，動脈應手，胃之氣也。微則食飲減少，絕則藥食不入，下嗌還出也。攻之不入，養之不生，邪氣日強，真氣內絕，故必死。少陰司天，怫熱至，火行其政也。是歲民病集於右，蓋以小腸通心，病自肺生，故曰病本於肺。尺澤在肘內廉大文中，動脈應手，肺之氣也。火爍於金，承天之命，金氣內竭，故危。尺澤不至，肺氣已絕，榮衛之氣，宣行無主，真氣內竭，生之何有哉？太陰司天，腎氣受邪，水無能治，下焦枯涸，故大便難。太谿在足內踝後跟骨上陷中，動脈應手，腎之氣也。土邪勝水，而腎氣內絕，邪甚正微，故方無所用矣。少陽司天，火來用事，則金氣受邪，故曰金政不平，火炎於上，金肺受邪，客熱內燔，水無能救，故化生諸病，制火之客則已矣。天府在肘後外側上腋下同身寸之三寸，動脈應手，肺之氣也。火勝則金脈絕，故死。陽明司天，金勝故草木晚生榮也。配於人身，則筋骨內應而不用。夫大凉之氣，變易時候，則寒清發於中，內感寒氣則為痎瘧也。大腸居右，肺氣通之，令肺氣內淫，肝居於左，故左胠脅痛而如刺割。其歲民病自注泄，則無淫勝之疾，大凉且甚，陽氣不行，故不容收斂，草榮悉晚，生氣已升，陽不布令，故閉積生氣而稸於下也。在婦人之應，則少腹之內，痛氣居之，發疾於仲夏。眥瘍之疾，猶及秋中。瘡痤之類生於上，癰腫之患生於下，瘡色雖赤，中心正白，物氣之常也。太衝在足大指本節後二寸，動脈應手，肝之氣也。金來伐木，肝氣內絕，真不勝邪，死其宜也。太陽司天，寒氣布化，故水且冷而血凝皮膚之間，衛氣結聚，故為癰也。若乘火運而火熱炎烈，與水交戰，故暴雨半珠形為雹也。心氣為噫，故善噫。是歲民病集於心脅之中也。陽氣內鬱，濕氣下蒸，故心厥痛而嘔血，血泄，鼽衂面赤目黃，善噫，手熱肘攣，腋腫嗌乾；甚則寒氣勝陽，水行凌火，火氣內鬱，故渴而欲飲也。病始心生，為陰凌犯。故云病本於心也。神門在手之掌後銳骨之端，動脈應手，真心氣也。水行乘火，而心氣內結，神氣已亡，不死何待？善知其診，故不治也。所以診視而知死者，以臟之經脈動氣，知神臟之存亡爾。治，謂可攻治者。風淫所勝，謂厥陰之氣未為盛熱，故以凉為藥平之。夫氣之用也，積凉為寒，積溫為熱。以熱少之，其則溫也；以寒少之，其則凉也；以溫多之，其則熱也；以凉為多之，其則寒也。各當其分，則寒寒也，溫溫也，熱熱也，凉凉也。方書之用，可不務乎？故寒熱溫凉，升降多少，善為方者，意必精通，餘氣皆然，從其制也。熱淫所勝，謂熱氣已退時發動者，是為心虛。氣散不斂，以酸收之，雖以酸收，亦兼寒助，迺能殄除其源本矣。熱見太甚，則以苦發之，汗已便凉，是邪氣盡，勿寒水之。汗已猶熱，是邪氣未盡，則以酸收之。已又熱，則復汗之。已汗復熱，是臟虛也，則補其心可矣。濕氣所淫，皆為腫滿，但除其濕，腫滿自衰。因濕生病，不腫不滿者，亦爾治之。濕氣在上，以苦吐之，濕氣在下，以苦泄之，以淡滲之，則皆燥也。泄，謂滲泄，以利水道下小便為怯，然酸雖熱，亦用利小便，去伏水也。治濕之病，不下小便，非其法也。濕上甚而熱，謂身半以上，濕氣有餘，火氣復鬱，鬱濕相搏，則以苦溫甘辛之藥，解表疏汗而祛之。故云，以汗為除病之故也。火淫所勝，同熱淫法，以酸復其本氣，若不復其氣，則淫氣空虛，招其損也。若制燥之勝，必以苦溫，是以火之氣味也。宜下必以苦，宜佐必以酸，宜瀉必以辛。清甚生寒，留而不去，則以苦溫下之，氣有餘則以辛瀉之，諸氣同法。若寒淫散，止之則不可過也。】
【`馬蒔`曰：此言六氣之司天淫勝為病者，各有治之之法也。上文言上淫於下，所勝平之，而此遂以司天之氣之變為問。伯言乙巳、丁巳、己巳、辛巳、癸巳、乙亥、丁亥、己亥、辛亥、癸亥之歲，迺厥陰司天也。厥陰為風木，風淫所勝，則風自天行，太虛埃昏，風動飄蕩，故雲物以擾也。春氣宜溫而寒尚生，風勝溫也。流水不冰，風撓之也。其民病為胃脘當心而痛，為上肢兩脅，及鬲咽不通，飲食不下，為舌本強，為食則嘔，為冷泄，為腹脹，為溏，為泄瘕，為水閉，時則蟄蟲不出。凡病皆本於脾，以木來勝土也。故衝陽者，足陽明胃經之穴，若此脈氣絕，則死不治矣。甲子、丙子、戊子、庚子、壬子、甲午、丙午、戊午、庚午、壬午之歲，迺少陰司天也。少陰為暑熱，熱淫所勝，則怫然已至，火行其政，其民病為胷中煩熱，為嗌乾，為右胠滿，為皮膚痛，為寒熱，為欬為喘，及大雨且至之候，則為唾血，為血泄，為鼽，為衂，為嚏，為嘔，為溺色變；甚則為瘡瘍，為胕腫，為肩背臂臑及缺盆中痛，為心痛，為肺䐜脹，為腹大滿膨膨而欬喘，皆火來勝金，而病本於肺也。尺澤者，手太陰肺經之穴，若此脈氣絕，則死不治矣。乙丑、丁丑、己丑、辛丑、癸丑、乙未、丁未、己未、辛未、癸未之歲，迺太陰司天也。太陰為濕土，故濕淫所勝，則沉陰且布，雨變枯槁，其民病為胕腫，為骨痛陰痹，蓋陰痹者，按之不可得而知其處也。又為腰脊頭項痛，及時為眩暈，為大便難，為陰氣不舉，為饑不欲食，為欬唾則有血，為心如懸，皆土來勝水而病本於腎也。太谿者，足少陰腎經之穴，若此脈氣絕，則死不治矣。甲寅、丙寅、戊寅、庚寅、壬寅、甲申、丙申、戊申、庚申、壬申之歲，迺少陽司天也。少陽為相火，火淫所勝，則溫氣流行，金政不平，其民病有為頭痛，為發熱惡寒而瘧，為熱上皮膚痛及色變黃赤，又傳而為水身面胕腫，為腹滿，為仰息，為泄注赤白，為瘡瘍，為欬唾血，為煩心，為胷中熱，甚則有為鼽為衂，皆火來勝金而病本於肺也。天府者，手太陰肺經之穴，若此脈氣絕，則死不治矣。乙卯、丁卯、己卯、辛卯、癸卯、乙酉、丁酉、己酉、辛酉、癸酉之歲，迺陽明司天。陽明為燥金，故燥淫所勝，則木乃晚榮，草乃晚生，以木受剋於金也。人之筋骨變於內，其民病為左胠脅痛，肝居於左也。為寒冷於中，為感而成瘧；及大涼革候，民病又為欬，為腹中鳴，為注泄，為鶩溏。至於名木斂其生意而菀於下，草焦其上首，民病又為心脅暴痛，不可以反側，為嗌乾，為面塵，為腰痛，為丈夫㿗疝，為婦人少腹痛，為目眜，為眥生瘡瘍，為痤為癰。其蟄蟲則有時來見，皆金來勝木而病本於肝也。太衝者，足厥陰肝經之穴，若此脈氣絕，則死不治矣。甲辰、丙辰、戊辰、庚辰、壬辰、甲戌、丙戌、戊戌、庚戌、壬戌之歲，迺太陽司天也。太陽為寒水，故寒淫所勝，則寒氣反至，水且冰，寒凝血變於中，當發為癰瘍，其民病為厥心痛，為嘔血，為血泄，為鼽衂，為善悲，為時眩仆運，及火炎烈而雨暴乃電，為胷腹滿，為手熱，為肘攣，為腋腫，為心澹澹大動，為胷脅胃脘不安，為面赤目黃，為善噫，為嗌乾，甚則為色炲，為渴欲飲，皆水來勝火而病本於心也。神門者，手少陰心經之穴，若此脈氣絕，則死不治矣。凡此皆以衝陽、尺澤、太谿、天府、太衝等脈為驗者，即以各穴動氣，而知其五臟之絕耳。故治之者，風淫所勝，則平以辛凉，佐以苦甘，以甘緩之，以酸瀉之。彼厥陰在泉者，其法與此大同，而復有以辛散之之一語耳，無以酸瀉之也。熱淫所勝，則平以鹹寒，佐以苦甘，以酸收之。彼少陰在泉者，其法與此大同，而復有以苦發之之一語耳。濕淫所勝，則平以苦熱，佐以酸辛，以苦燥之，以淡泄之。彼太陰在泉者，其法與此大同，而止有佐以酸淡，與此佐以酸辛者少異。但身半以上，濕氣尚餘，火氣復鬱，鬱濕相薄，則以苦溫甘辛之藥，解表發汗，候其體之如舊而止藥也。火淫所勝，則平以鹹冷，佐以苦甘，以酸收之，以苦發之，以酸復之，與上熱淫所勝者同法。蓋上為君火，而此為相火也。又與彼少陽在泉者同法，但無以酸復之之一語耳。燥淫所勝，則平以苦溫，佐以酸辛，以苦下之。彼陽明在泉者，其法與此大同，但彼則佐以甘辛，而此則佐以酸辛耳。寒淫所勝，則平以辛熱，佐以苦甘，以鹹瀉之。彼太陽在泉者，則復有以辛潤之，以苦堅之之二語耳。】
【`張志聰`曰：厥陰司天，巳亥歲也。風淫於上，故太虛埃昏，雲物擾亂，寒生於春氣，是以流水不冰。按[經脈]篇舌本強，食則嘔，胃脘痛，腹脹，飲食不下，溏瘕泄，水閉，皆脾經之病。蓋風木淫勝，故病本於脾。蟄蟲藏於土中、因風氣外淫，故不出也。少陰司天，子午歲也。怫，鬱也。蓋少陰之火，發於陰中，故為怫熱。少陰太陽，陰中有陽，陽中有陰，陰陽相從，標本互換，是以火熱甚而大雨至，水寒極而運火炎。民病胷中煩熱，嗌乾，右胠滿，皮膚痛，肺受火熱，而津液不生也。唾血血泄，熱淫而迫血妄行也，按[經脈]篇溺色變，肩背臂腨痛，煩心，胷滿，肺脹膨膨而喘欬，皆肺經之病。蓋火淫則金氣受傷，故病本於肺。太陰司天，丑未歲也。濕淫於上，是以沉陰且布，草木枯槁，得化氣之雨，而變生胕腫陰痹，皆感寒濕之氣，病在陰者，名曰痹，故按之不得也。腎主骨而膀胱為之腑，故腰脊頭項骨痛。腎開竅於二陰，故大便難也。陰氣不用者，不能上交於心也。上下不交，則上焦之火，熱留於胃，胃熱則消穀，故善饑。胃氣上逆，故不欲食也。欬唾有血者，心火在上，而不得上下之相濟也。[經脈]篇曰：腎是動，病目䀮䀮無所見，心如懸，若饑。蓋心腎不交，故虛懸於上而若饑也。此土淫勝水，故病本於腎。少陽司天，寅申歲也。火淫所勝，故金政不平。少陽之火，在天為暑，故民病頭痛，寒熱而瘧，熱上皮膚，色變黃赤，火上淫於肺也。肺者太陰，皆積水也。傳為水者逼其金水外溢，故為腫滿之水病也。仰息，肺氣逆而不得偃息也。泄注赤白瘡瘍唾血煩心，火熱盛也。鼽衂甚而及於肺也。此火淫勝金，故病本於肺。陽明司天，卯酉歲也。燥金淫勝於上，則木受其制，故草木生榮俱晚。肝血傷而不能榮養筋骨，故生內變。左胠脅痛，肝經病也。感寒清而成瘧者，秋成痎瘧也。大凉革候者，夏秋之交，變灸暑而為清凉也。腹中鳴注泄鶩溏，寒清於中也。菀，茂也。名木斂於上，而生菀於下，草焦上首，肅殺之氣淫於上也。心脅暴痛，不可反側，嗌乾面塵，㿗疝眥瘍，皆肝經之病。蓋金淫於上，故病本於肝。曰寒氣反至者，謂太陽為諸陽之首，即君火之陽也。然本於在下之寒水，今寒氣反從上而至，是上下皆寒，而太陽運居於中，故曰運火炎烈。夫寒臨於上，如陽能勝之，即所謂凡傷於寒則為病熱，迺病反其本，得標之病矣。故治反其本，得標之方，此太陽從本從標，寒熱更勝之氣也。是以癰瘍嘔血，鼽衂腹滿，迺陽熱中盛之證。如心痛眩仆，面赤目黃，色炲善噫，迺寒凌心火，逼其火熱上炎，水火寒熱交爭，而神門脈絕，心氣滅矣。按在泉之氣，曰淫於內而曰治，司天之氣，曰所勝而曰平，蓋天氣在外，而地氣在內也。故曰，治者，治其內而使之外也。曰平者，平其上而使之下也。是以在在泉曰，以辛散之，在司天曰，以酸瀉之。若熱淫則自下而上，淫於內者宜從之而發散於外也。濕迺土之濕氣，故上甚而熱者，亦宜用辛溫發散以汗為故而止。《金匱要略》曰：腰以下腫，當利小便，腰以上腫，當發汗迺愈。此皆治水濕之要法，至少陽之火，迺地火也，如平之而未平者，淫於內也，故當以苦發之。此即三焦之元氣，宜復以酸收之，勿使其過於發散也。夫少陰之熱，君主之火也，淫甚則外內相合，亦當以苦發之。苦溫能勝清，金辛能潤燥，燥必內結，故以酸苦泄之。夫寒淫於也，則乾涉於臟氣，故上文曰，以辛潤之，以苦堅之，此勝於外，止宜平之瀉之而已。】

帝曰：善。邪氣反勝，治之奈何？
岐伯曰：風司於地，清反勝之，治以酸溫，佐以苦甘，以辛平之。熱司於地，寒反勝之，治以甘熱，佐以苦辛，以鹹平之。濕司於地，熱反勝之，治以苦冷，佐以鹹甘，以苦平之。火司於地，寒反勝之，治以甘熱，佐以苦辛，以鹹平之。燥司於地，熱反勝之，治以平寒，佐以苦甘，以酸平之，以和為利。寒司於地，熱反勝之，治以鹹冷，佐以甘辛，以苦平之。
【`王冰`曰：厥陰在泉，則風司於地。邪氣勝盛，故先以酸瀉，佐以苦甘，邪氣退則正氣虛，故以辛補養而平之。少陰在泉，則熱司於地，先瀉其邪而後平其正氣也。補瀉之義，餘氣皆同。太陰在泉則濕司於地，少陽在泉則火司於地，陽明在泉則燥司於地。燥之性，惡熱亦畏寒，故以冷熱和平為方制也。太陽在泉則寒司於地，此六氣方治與前淫勝法殊貫。云治者，瀉客邪之勝氣也。云佐者，皆以所利所宜也。云平者，補己弱之正氣也。】
【`馬蒔`曰：此言六氣在泉，反為邪氣所勝者，而有治之之法耳。帝疑六氣在泉，不能淫勝於他氣，而反為邪氣所勝，治之必有其法。伯言五寅五申之歲，則厥陰在泉，風司於地，不能勝土，而反為金氣之清者勝之，故治以酸溫，佐以苦甘，候邪氣既退，正氣尚虛，則以辛補養而平之。五卯五酉之歲，則少陰在泉，熱司於地，不能勝金，而反為水氣之寒者勝之，故治以甘熱，佐以苦辛，候邪氣既退，而正氣尚虛，則以鹹而平之。五辰五戌之歲，則太陰在泉，濕司於地，不能勝水，而反為風熱勝之，則必治似苦冷，佐以鹹甘，候邪氣既退，而正氣尚虛，則以苦而平之，五巳五亥之歲，則相火司於地，不能勝金，而反為水氣之寒者勝之，則治法與熱司於地盡同也。五子五午之歲，則陽明在泉，燥司於地，不能勝木，而反為火氣之熱者勝之，則治以平寒，佐以苦甘，候邪氣既退，而正氣尚虛，則以酸而平之。蓋燥之性，惡熱而畏寒，故其治法如此，而以和平為順利耳。五丑五未之歲，則太陽在泉，寒司於地，不能勝火，而反為濕熱勝之，則治以鹹冷，佐以甘辛，候邪氣既退，而正氣尚虛，則以苦而平之。】
【`張志聰`曰：邪氣反勝者，不正之氣反勝，在泉主歲之氣，又當用勝邪之氣味以平治之。】

帝曰：其司天邪勝何如？
岐伯曰：風化於天，清反勝之，治以酸溫，佐以甘苦。熱化於天，寒反勝之，治以甘溫，佐以苦酸辛。濕化於天，熱反勝之，治以苦寒，佐以苦酸。火化於天，寒反勝之，治以甘熱，佐以苦辛。燥化於天，熱反勝之，治以辛寒，佐以苦甘。寒化於天，熱反勝之，治以鹹冷，佐以苦辛。
【`馬蒔`曰：大凡巳亥之歲，風化司天，反為金之清氣所勝，則治以酸溫，佐以甘苦者，與風司於地者同。而彼則又以辛平之也。凡子午之歲，熱化於天，反為水之寒氣所勝，則治以甘溫，佐以苦酸辛，與熱司於地者，彼治以甘熱，而此以甘溫，彼佐以苦辛，而此以苦酸辛，彼以鹹平之，而此則不用也。凡丑未之歲，則濕化於天，反為火之熱氣所勝，當治以苦寒，佐以苦酸，彼濕司於地者，當治以苦冷，佐以鹹甘，以苦平之，與此大異也。凡寅申之歲，則火化於天，反為水之寒氣所勝，當治以甘熱，佐以苦辛，與火司於地，治以甘熱，佐以苦辛者同，而彼則有以鹹平之也。凡卯酉之歲，則燥化於天，反為火之熱氣所勝，當治以辛寒，佐以苦甘，與燥司於地，治以平寒，佐以苦甘者小異，而彼則有以酸平之，以和為利也。凡辰戌之歲，則寒化於天，反為火之熱氣所勝，當治以鹹冷，佐以苦辛，與寒司於地，治以鹹冷，佐以甘辛者小異，而彼則又以苦平之也。】

帝曰：六氣相勝奈何？
岐伯曰：厥陰之勝，耳鳴頭眩，憒憒欲吐，胃鬲如寒，大風數舉，倮蟲不滋，胠脅氣并，化而為熱，小便黃赤，胃脘當心而痛，上支兩脅，腸鳴飧泄，少腹痛，注下赤白，甚則嘔吐。鬲咽不通。少陰之勝，心下熱善饑，齊下反動，氣遊三焦，炎暑至，木乃津，草乃萎，嘔逆躁煩，腹滿痛，溏泄，傳為赤沃。太陰之勝，火氣內鬱，瘡瘍於中，流散於外，病在胠脅，甚則心痛，熱格頭痛，喉痹，項強，獨勝則濕氣內鬱，寒迫下焦，痛留頂互引眉間，胃滿，雨數至，燥化乃見，少腹滿，腰脽重強，內不便，善注泄，足下溫，頭重足脛胕腫，飲發於中，胕腫於上。少陽之勝，熱客於胃，煩心心痛，目赤欲嘔，嘔酸善饑，耳痛溺赤，善驚譫妄，暴熱消爍，草萎水涸，介蟲乃屈，少腹痛，下沃赤白。陽明之勝，清發於中，左胠脅痛溏泄，內為嗌塞，外為癲疝，大凉肅殺，華英改容，毛蟲乃殃，胷中不便，嗌塞而欬。太陽之勝，凝凓且至，非時水冰，羽乃後化，痔瘧發，寒厥入胃，則內生心痛，陰中迺瘍，隱曲不利，互引陰股，筋肉拘苛，血脈凝泣，絡滿色變，或為血泄，皮膚否腫，腹滿食減，熱反上行，頭項顖頂，腦戶中痛，目如脫，寒入下焦，傳為濡瀉。
帝曰：治之奈何？
岐伯曰：厥陰之勝，治以甘清，佐以苦辛，以酸瀉之。少陰之勝，治以辛寒，佐以苦鹹，以甘瀉之。太陰之勝，治以鹹熱，佐以辛甘，以苦瀉之。少陽之勝，治以辛寒，佐以甘鹹，以甘瀉之。陽明之勝，治以酸溫，佐以辛甘，以苦瀉之。太陽之勝，治以甘熱，佐以辛酸，以鹹瀉之。
【`王冰`曰：先舉其用為勝。心下齊上胃之分。胃鬲，謂胃脘之上及大鬲之下，風寒氣生也。氣并，謂偏著一邊。鬲咽，謂食飲入而復出，此厥陰之勝也。濕勝於上，則火氣內鬱，勝於中則寒迫下焦，水溢河渠，則鱗蟲離水也。脽，謂臀肉也。不便，謂腰重內強直，屈伸不利也。獨勝，謂不兼鬱火也。胕腫於上，謂首面也。足脛腫，是火鬱所生，此太陰之勝也。熱暴甚，故草萎水涸，陰氣消爍，介蟲金化也。火氣大勝，故介蟲屈伏，此少陽之勝也。大凉肅殺，金氣勝木，故草木華英，為殺氣損削，改易形容，而焦其上首也。毛蟲木化，氣不宜金，故金政大行，而毛蟲死耗也。肝木之氣，下主於陰，故大凉行而㿗疝發也。胷中不便，謂呼吸回轉，或痛或緩，急而不利便也。氣太盛，故嗌塞而欬。嗌，謂喉之下，接連胷中肺兩葉之間，此陽明之勝也。寒氣凌逼，陽不勝之，故非寒時而水先冰結也。水氣大勝，陽火不行，故諸羽蟲生化而後也。絡，絡脈也。太陽之氣，標在於巔，故熱反上行於頭也。以其脈起於目內眥，上額交巔上，入絡腦，還出別下項，故顖頂及腦戶中痛，目如欲脫也。濡，謂水利，此太陽之勝也。夫六勝之至，皆先歸於不勝己者，故不勝者當先瀉之以通其道，次瀉所勝之氣，令其退釋也。治諸勝而不瀉遣之，則勝氣浸盛，而內生諸病也。林億曰：詳此為治，皆先瀉其不勝，而後瀉其來勝，獨太陽之勝，治以甘熱為異，疑甘字迺苦字之誤也。若云治以苦熱，則六勝之制，皆一貫也。太陰之勝，注云水溢河渠，則鱗蟲離水，於經文無所解。雨數至下，脫鱗見於陸四字。】
【`馬蒔`曰：此言六氣相勝，各有天時民病，而有治之之法也。凡巳亥之歲，則厥陰司天，而其所勝之民病，屬耳鳴，為頭眩，為憒憒欲吐，為胃鬲間如有寒氣，及大風數舉，則倮蟲不滋，以木勝土也。又為胠脅氣并，化而為熱，為小便黃赤，為胃脘當心而痛，為上支兩脅亦痛。為腸鳴，為飧泄，為少腹痛，為注下赤白，甚則為嘔吐，為鬲咽不通也。凡子午之歲，則少陰司天，而所勝之民病，為心下熱，為善饑，為齊下反動，為氣遊於前三焦。及炎暑已至，則乃木流津，火迫汗出也。草迺衰萎。民病為嘔逆，為躁煩，為腹滿，為痛，為溏泄，及傳為赤沃也。凡丑未之歲，則太陰司天，而其所勝之民病，為火氣內鬱，其瘡瘍自中而流散於外，為病在胠脅，甚則為心痛，為熱格，為頭痛，為喉痹，為項強。惟土邪獨勝，則濕氣內鬱，為寒迫下焦，為痛留於頂，而互引於眉間，為胃滿。及雨數至之後，則燥化乃見，民病又為少腹滿，為腰脽重而強，為內不便，為善注泄，為足下溫，為頭重，為足脛胕腫，為飲發於中，為胕腫連及於上也。凡寅申之歲，則少陽司天，而其所勝之民病，為熱，客於胃為煩心，為心痛，為目赤，為欲嘔嘔酸，為善饑，為耳痛，為溺赤，為善驚，為譫妄，為暴熱消爍，及草萎水涸，介蟲乃屈，火勝金也。民病又為少腹痛，為下沃赤白耳。凡卯酉之歲，則陽明司天，而其所勝之民病，為清冷發於中，為左胠脅痛，為溏泄，內則為嗌塞，外則發㿗疝，及大凉肅殺，華英改容，則毛蟲乃殃，金勝木也。民病又為胷中不便，為嗌塞而欬耳。凡辰戌之歲，則太陽司天，而其所勝之天時，氣候凝凓，且至水冰不以其時，羽物乃後時而化，水勝火也。民病為痔，為瘧，為發寒厥而入之於胃，則內生心痛，為陰中乃瘍，而隱曲不利，為互引陰股，為筋肉拘苛，為血脈凝濇，為絡脈色變，為血泄，為皮膚否腫，為腹滿食減，為熱反上行頭項顖頂腦戶中痛，為目如脫，為寒入下焦，傳為濡瀉也。然所以治之者，亦惟以六勝之至，皆先以不勝者瀉之，而後瀉其來勝。故厥陰之勝，治以甘清，佐以苦辛；少陰之勝，治以辛寒，佐以苦鹹；太陰之勝，治以鹹熱，佐以辛甘；少陽之勝，治以辛寒，佐以甘鹹；陽明之勝，治以酸溫，佐以辛甘；太陽之勝，治以甘熱，佐以辛酸。凡此皆以己所不勝者瀉之，如厥陰治以甘清，則金能勝木之類，庶勝氣不盛故耳。又厥陰以酸瀉之，少陰以甘瀉之，太陰以苦瀉之，少陽以甘瀉之，陽明以苦瀉之，太陽以鹹瀉之，凡此皆所以後瀉其往勝之本氣也。】
【`張志聰`曰：此論三陰三陽主歲之氣，淫勝而為病，宜以所勝之氣味平之。厥陰之勝，耳鳴頭眩，木淫於上也。大風數舉，淫於下而上也。憒憒欲吐，胃鬲如寒，胃土病也。倮蟲不滋，木制之也，胠脅氣并，肝氣聚也。化而為熱，小便黃赤，木淫而生火也。風木氣勝，則脾胃受傷，故風氣淫於上，則胃脘當心而痛，上支兩脅，甚則嘔吐，鬲咽不通，淫於下則腸鳴飧泄，少腹痛，注下赤白，所謂風之傷人也，善行而數變。少陰之勝，心下熱，善饑，外淫之火交於內也。齊下反動，少陰之標，陰發於下也。氣遊三焦，謂本標之氣，遊於上下而交於中也。炎暑至者，與少陽氣交之時。木迺津者，得少陰陰水之資養也。草迺萎者，受君相二火之暑熱也。嘔逆，陰氣上逆也。煩躁，陰陽寒熱之徵也。腹滿溏泄，陰寒在下也。傳為赤沃，君火下淫也。太陰之勝，陰濕之氣淫於外，則火氣內鬱，而瘡瘍於中，濕熱之氣，流散於外，則及於風木，而病在胠脅，甚則心痛者，木甚而傳於火也。熱格頭痛，喉痹項強者，風火之氣，與濕氣相雜，從頸項而上於巔頂也。此太陰之氣，火土相合，而淫於歲半以前，獨勝者陰濕之氣，復勝於歲半以後也。濕氣在中，故內鬱而迫於下焦，痛留頂而互引眉間者，風火之氣，留於巔頂，傳於陽明之經，而下及於胃滿也。雨數至，燥化迺見者，至四氣五氣之交而後見也。少腹滿腰脽重者，濕氣下淫而及於腎也。足下溫頭重者，風火之氣復流於下也。足脛胕腫者，土淫而水泛也。飲發於中，胕腫於上者，水邪之從下而中，中而上，此論土勝於四時，從中而外，外而上，上而中，中而下，同四時之氣，外內出入環轉也。其少陽之發，少陽之氣，合於三焦，故熱客於胃，蓋三焦之原，皆出於胃間也。三焦與心主包絡相合，故煩心心痛。三焦之脈，上入耳中，絡目銳眥，故淫上則為耳痛目赤，淫於中則為嘔饑，淫於下則為溺赤，少腹痛，下沃赤白也。善驚譫妄暴熱者，陽明胃經熱也。三焦之氣，蒸津液，化營血。消爍者，熱盛而血液傷也。草萎者，暑熱在上也。水涸者，火氣在下也。介蟲迺屈者，暑熱在於氣交之中，人與天地參也。金氣寒肅，故清發於中，金勝則木氣受虧，故為脅痛㿗疝。清氣在下則為溏泄，在上則為嗌塞。大凉肅殺，淫勝極也，是以華英改容，毛蟲迺殃。胷中不便，嗌塞而欬者，陽明燥金，上及於肺，同氣相感也。太陽之勝，則寒水氣勝，故凝凓且至，非時水冰者，勝氣在於歲半以前，是以羽蟲後化也。《靈樞經》曰：足太陽是主筋所生病者為痔瘧者，太陽寒熱之邪也。厥逆而入於胃者，水侮土也。胃絡上通於心，故心痛也。陰中乃瘍，是以隱曲不利，而互引陰股足太陽主筋，故筋肉拘苛也。血脈凝泣，絡滿色變，或為血泄，邪入於經也。皮膚否腫者，太陽之氣主表也。腹滿食減者，水氣乘脾也。熱反上行者，太陽之氣，隨經上行也。太陽之脈，起於目內眥，故目如脫也。寒入下焦者，太陽標陽而本寒，是以陽熱上行而陰寒下行也，治諸勝氣，寒者熱之，熱者寒之，溫者清之，清者溫之，散者收之，抑者散之，燥者潤之，急者緩之，堅者軟之，脆者堅之，衰者補之，強者瀉之，各安其氣。則病氣衰去也。】

帝曰：六氣之復何如？
岐伯曰：悉乎哉問也！厥陰之腹，少腹堅滿，裏急暴痛，偃木飛沙，倮蟲不榮，厥心痛，汗發，嘔吐，飲食不入，入而復出，筋骨掉眩，清厥，甚則入脾，食痹而吐。衝陽絕，死不治。少陰之復，燠熱內作，煩躁，鼽嚏，少腹絞痛，火見燔焫，嗌燥，分注時止，氣動於左，上行於右，欬，皮膚痛，暴瘖，心痛，鬱冒不知人，乃洒淅惡寒，振慄譫妄，寒已而熱，渴而欲飲，少氣骨痿，隔腸不便，外為浮腫噦噫，赤氣後化，流水不冰，熱氣大行，介蟲不復，病疿胗瘡瘍癰疽痤痔，甚則入肺，欬而鼻淵。天府絕，死不治。太陰之復，濕變乃舉，體重中滿，食飲不化，陰氣上厥，胷中不便，飲發於中，欬喘有聲，大雨時行，鱗見於陸，頭頂痛重，而掉瘛尤甚，嘔而密默，唾吐清液，甚則入腎，竅瀉無度。太谿絕，死不治。少陽之復，大熱將至，枯燥燔爇，介蟲乃耗，驚瘛欬衂，心熱煩躁，便數憎風，厥氣上行，面如浮埃，目乃瞤瘛，火氣內發，上為口糜，嘔逆，血溢血泄，發而為瘧，惡寒鼓慄，寒極反熱，嗌絡焦槁，渴引水漿，色變黃赤，少氣脈萎，化而為水，傳為胕腫，甚則入肺，欬而血泄。尺澤絕，死不治。陽明之復，清氣大舉，森木蒼乾，毛蟲乃厲，病生胠脅，氣歸於左，善太息，甚則心痛否滿，腹脹而泄，嘔苦欬噦，煩心，病在鬲中，頭痛，甚則入肝，驚駭筋攣。太衝絕，死不治。太陽之復，厥氣上行，水凝雨冰，羽蟲乃死，心胃生寒，胷鬲不利，心痛否滿，頭痛善悲。時眩仆食減，腰脽反痛，屈伸不便，地裂冰堅，陽光不治，少腹控睾，引腰脊上衝心，唾出清水，及為噦噫，甚則入心，善忘善悲。神門絕，死不治。
帝曰：善。治之奈何？
岐伯曰：厥陰之復，治以酸寒，佐以甘辛，以酸瀉之，以甘緩之。少陰之復，治以鹹寒，佐以苦辛，以甘瀉之，以酸收之，辛苦發之，以鹹軟之。太陰之復，治以苦熱，佐以酸辛，以苦瀉之，燥之，泄之。少陽之復，治以鹹冷，佐以苦辛，以鹹軟之，以酸收之，辛苦發之，發不遠熱，無犯溫凉，少陰同法。陽明之復，治以辛溫，佐以苦甘，以苦泄之，以苦下之，以酸補之。太陽之復，治以鹹熱，佐以甘辛，以苦堅之。
【`王冰`曰：復，謂執其勝，凡先不勝，後必有復也。裏，腹脅之內。木偃沙飛，風之大。風為木勝，故土不榮。氣厥，謂氣衝胷脅，而凌及心也。胃受逆氣而上攻心痛，痛甚則汗發泄。掉，謂肉動也。清厥，手足冷也。食痹，謂食已心下痛，陰陰然不可名，不可忍也。吐出乃止，此為胃氣逆而不下流也。食飲不入，入而復出，肝乘脾胃，故令如此。衝陽，胃之脈氣，此厥陰之復也。火熱之氣，自小腸從齊下之左，入大陽上行至左脅，甚則上行於右而入肺，故動於左，上行於右，皮膚痛也。分注，謂大小俱下也。骨痿，言骨弱而無力也。隔腸，謂腸如隔絕而不便瀉也。寒熱甚則然。陽明先勝，故赤氣後化，流水不冰，少陰之本司於地也。在人之應，則冬脈不凝，若高山窮谷至高之處，水亦當冰，平下川流則如經矣。火氣內蒸，金氣外拒，陽熱內鬱，故為疿胗瘡瘍。熱少則外止生疿胗，熱多則內結癰痤。小腸有熱，則中外為痔。其復熱之變，皆病於身後及外側也。瘡瘍疿胗生於上，癰疽痤痔生於下，反其處者，皆為逆。天府，肺之脈氣，此少陰之復也。濕氣內逆，寒氣不行，太陽上流，故為是病，頭頂痛重，則腦中掉瘛尤甚，腸胃寒濕，熱無所行，重灼胸府，故胸中不便，食飲不化。嘔而密默，欲靜定也。喉中惡冷，故唾冷水。寒氣易位，上入肺喉，則息道不利，故欬喘而喉中有聲。水居平澤，則魚遊於市，頭頂顖痛，久之亦兼痛於眉間也。太谿，腎之脈氣，此太陰之復也。火氣專暴，枯燥草木，燔焰自生，故燔熱也。火內熾，故驚瘛欬衂，心熱煩躁，數憎風也，火炎於上，則庶物失色，故如塵埃浮於面而目瞤動也。火爍於內，則口舌糜爛嘔逆，及為血溢血泄，風火相薄，則為溫瘧，氣蒸熱化則為水病，傳為皮肉俱腫，按之陷下，泥而不起也。皆火氣所生也。尺澤，肺之脈氣，此少陽之復也。殺氣大舉，木不勝之，故蒼葉未黃而乾也。疵厲疾疫皆清甚於內，熱鬱於外故也。太衝，肝之脈氣，此陽明之復也。雨冰雹也，寒而遇雹，死亦其宜。寒化於地，其上復土，故地體分裂，水積冰堅，久而不釋，是陽光之氣，不治寒凝之物也。太陽之復，與土相持，上濕下寒，火無所往，心氣內鬱，熱由是生，火熱內燔，故生斯病。神門，真心之脈氣，此太陽之復也。治，謂復氣倍勝厥陰之復，不大緩之，夏猶不已，復重於勝，故治以辛寒。少陰之復，不大發汗，以寒攻之，持至仲秋，熱內伏結，而為心熱少氣力而不能起，熱伏不散歸於骨矣。太陰之復，不燥泄之，久而為身腫腹滿，關節不利，腨及伏兔，怫滿內作，膝腰脛內側胕腫病。少陽之復，不發汗以奪盛陽，則熱內淫於四肢，而為解㑊，久久不已，則骨熱髓涸齒乾，為骨熱病也，發汗奪陽，故無留熱。故發汗者，雖熱生病夏月，及差亦用熱藥以發之，當春秋時，縱火熱勝，亦不得以熱藥發汗，汗不發而藥熱內甚，助病為瘧，逆伐神靈，故曰無犯溫凉。少陰氣熱為療則同，故云與少陰同法。數奪其汗，則津竭涸，故以酸收，以鹹潤也。泄，謂滲泄，汗及小便湯浴皆是。治陽明之復，秋分前後，則亦發之。春有勝，則依勝法，或不已，亦湯漬，和其中外也。怒復之後，其氣皆虛，故補之以安全其氣，餘復治同。太陽之復，治不以堅，則寒氣內變，止而復發，發而復止，綿歷年歲，生大寒疾。】
【`馬蒔`曰：此言六氣相復，各有天時民病，而有治之之法也。凡有所勝，必有所復，厥陰之復，民病為少腹堅痛。為裏急暴痛，時則偃木飛沙，倮蟲不榮，以風氣盛而木侮土也。民病又為厥心痛，為汗，為發嘔吐，飲食不入，入而復出，為筋骨掉眩，為清厥，甚則邪氣入脾食痹而吐。衝陽者，足陽明胃經之穴，在足跗上五寸，若此脈氣絕，則死不治矣。少陰之復，火盛而燠熱內作，為煩躁，為鼽為嚏，為少腹絞痛，迺火盛極而成燔焫，為嗌燥，為大小分注而時止，為火熱之氣，自小腹從齊下之左，入大腹上行，至左脅上行於右而入肺，以成欬及皮膚痛也。為暴瘖，為心痛，為鬱冒不知人，遂乃洒淅惡寒振慄，為譫妄，為寒已而熱，為渴而欲飲，為少氣，為骨痿，為隔腸不便，為外成浮腫，為噦為噫，及赤氣後化，流水不冰，而熱氣大行，則介蟲不復，火乘金也。民病為疿疹，為瘡瘍，為癰疽，為痤為痔，甚則入肺為欬為鼻淵也。天府者，手太陰肺經之穴，若此脈氣絕，則死不治矣。太陰之復，濕變乃舉，民病為體重，為中滿，為食飲不化，為陰氣上厥，為胷中不便，為飲發於中，為欬喘有聲，及大雨時行，則鱗見於陸，為頭頂痛重，而掉瘛尤甚，為嘔而密默，靜不敢言，為唾吐清液，甚則邪氣入於腎竅，其瀉無度也。太谿者，足少陰腎經之穴，若此脈氣絕，則死不治矣。少陽之復，大熱將至，枯燥燔爇，介蟲乃耗，火乘金也。民病為驚瘛，為欬為衂，為心熱，為煩躁，為便數，為憎風，為厥氣上行，為面如浮埃，為目瞤瘛，為火氣內發，則上為口糜，為嘔逆，為血溢，為血泄，為發而為瘧，惡寒鼓慄，寒極反熱，為嗌絡焦槁，渴引水漿，為色變黃赤，為少氣，為脈痿，為氣蒸，熱化則為水病，傳為胕腫，甚則邪氣入肺，為欬而血泄也。尺澤者，手太陽肺經之穴，若此脈氣絕，則死不治矣。陽明之復，清氣大舉，森木蒼乾，毛蟲迺厲，金勝木也。其民之為病，生胠脅氣歸於左，為善太息，甚則為心痛，為否滿腹脹而泄，為嘔苦，為欬為噦，為煩心，為病在鬲中，為頭痛，甚則入肝，為驚駭，為筋攣也。太衝者，足厥陰肝經之穴，若此脈氣絕，則死不治矣。太陽之復，則寒氣上行，水凝雨冰，羽蟲乃死，水勝火也。民病為心胃生寒，為胷中不利，為心痛，為否滿，為頭痛，為善悲，為不時眩仆，為食減，為腰脽反痛，屈伸不便，及地裂冰堅，則陽光不治，民病為少腹控其睾丸，引腰脊以上衝心，為唾出清水，及為噦噫，甚則入心為善忘，為善悲。神門者，手少陰心經之穴，若此脈氣絕，則死不治矣。然所以治之者，厥陰之復，治以酸寒，佐以甘辛，內用酸者，所以瀉之也。用甘者，所以緩之也。少陰之復，治以鹹寒，佐以苦辛，以甘瀉之，以酸收之，內用辛苦者，所以發之也。用鹹者，所以軟之也。太陰之復，治以苦熱，佐以酸辛，內用苦者，所以瀉之燥之泄之也。少陽之復，治以鹹冷，佐以苦辛，以鹹軟之，以酸收之，其用辛苦者，所以發其汗也。然其發表者，必其體熱，若已溫凉，則無所犯，蓋溫凉不必汗也。且數奪其汗，則津液竭涸，故以酸收鹹軟也。彼少陰為君火，而此少陽為相火，其治法大略同耳。陽明之復，治以辛溫，佐以苦甘，以苦泄之，內用苦者，所以下之也。又用酸者，所以補之也。太陽之復，治以鹹熱，佐以甘辛，又用苦者，所以堅之也。】
【`張志聰`曰：復者謂三陰三陽之氣，受所勝之氣勝制，鬱極而復發也。厥陰之復，少腹堅滿，裏急暴痛，厥陰之氣，鬱而欲發也。偃木飛沙，鬱怒之氣大復也。倮蟲不榮，風氣發而土氣衰也。厥心痛者，色蒼蒼如死狀，終日不得太息，此厥陰之氣乾於心也。汗發者，風熱之陽加於陰也。嘔吐飲食不入，木淫而土敗也。筋骨掉眩，風氣盛也，清厥者，風淫於上，陰氣下逆也。衝陽，胃之動脈，此風氣盛而土氣絕也，按六氣之勝復，與五運不同。五運不及之歲，有勝氣而子氣為母復讎，六氣之勝復，無分太過不及，有勝則有復，無勝則無復，勝甚則復甚，勝微則復微，而所復之氣。即是所鬱之本氣復發，非子復母讎也。故曰，厥陰之復，少陰之復，與氣交變章之論復不同也。[六微旨]論曰：寒暑燥濕風火，氣有勝復，勝復之作，有德有化，有用有變。蓋謂六氣主歲，無論司天在泉，如上下和平，無有勝復，此氣之德化也。用者勝之始，變者復之機，此勝復而為民病也。少陰之復，則燠熱內作。煩躁，火煩而陰躁也。鼽嚏，燠熱上乘於肺也。少腹絞痛，少陰之氣發於下也。火見燔焫，君火之氣發於上也。嗌燥，火熱爍金也。陰寒在腹，則注泄，得火熱之氣，則注止。少陰標本並發，是以注泄分而時注時止也。氣動於左者，君火之氣，發於左腎之水中。上行於右者，肺腎上下相交，腎為本而肺為末也。火淫肺金，則欬而皮痛，金主聲，故暴瘖也。心痛者，火氣自傷也。鬱冒不知人者，寒熱之氣亂於上也。洒淅振慄者，陰陽相搏也。寒已而熱者，少陰之陰寒，從火化而為熱也。是以渴而欲飲，少氣骨痿，蓋火盛則少氣，熱盛則骨痿也。隔腸，小腸也。噦者，小腸之氣不通，逆氣上走心而為噫也。赤氣後化者，復在五氣終氣，是以流水不冰，疿疹瘡瘍，迺熱傷氣血，火熱爍金，故天府絕也。太陰之復，氣極則變發，陰濕之氣盛，是以體重中滿，飲食不化也。胷中宗氣之所居，陰氣上逆，故胷中不便。欬喘有聲者，飲乘於肺也。太陰所至為濕生，終為注雨，鱗見於陸者，土崩潰也。頭頂痛重，而掉瘛尤甚者，所謂因於濕，首如裹，濕熱不攘，大筋緛短，小筋弛長，緛短為拘，弛長為痿也。嘔者，濕乘陽明也。密默者，欲閉戶牖獨居，此陰陽相薄也。陽盡而陰盛，故欲獨閉戶牖而居。蓋陽明者，表陽也，太陰者，三陰也，陰變而乘於陽，則陽欲盡而陰盛，是以唾吐清液也。甚則入腎，下乘冬令之寒水也。腎開竅於二陰，故曰竅瀉。夫太陰居中土而旺於四季，是以勝氣勝於四時，復氣在於歲半以後，故止乘肺胃之秋金，冬令之腎水也。少陽之火，復發於秋冬之時，是以枯燥燔爇，介蟲迺耗，謂木枯草焦而甲蟲耗散也。驚瘛欬衂，熱乘心肺也。便數憎風，表裏皆熱也，面如浮埃，面微有塵也。手足少陽之脈，皆上繫於目，故目乃瞤瘛。火氣內發者，陰火發於內也。上為口糜，發於上焦也。發於中焦則嘔逆，發於下焦則血溢血泄也。發而為瘧者，少陽主樞，是以寒熱陰陽，外內出入，寒極反熱，從火化也。嗌絡焦槁，肺金傷也。渴飲水漿，陽明胃金燥也。太陰濕土，主四之氣，色變黃赤者，火土相合也。少氣脈痿者，氣血皆傷也。化而為水，傳為胕腫者，從四氣五氣，而直至於終之氣也。陽明之復，發於本位主令之時，是以清氣大舉，森木蒼乾，毛蟲迺厲，病生胠脅，氣歸於左者，金乘木也。心痛否滿，腹脹而泄，乘火土也。膽病者，善太息嘔苦，木受金刑，腑亦病也。欬噦，肺氣逆也。欬噦煩心者，病在鬲中，陽明之氣上逆也。頭痛，厥陰病也。夫病生胠脅頭痛，病在肝之經氣，如入肝則干臟矣。干臟者，半死半生，蓋邪雖薄臟，而臟真不傷者生，如太衝脈絕，真元傷矣。夫厥陰少陰少陽太陰之復，發於五氣六氣之時，陽明太陽之發，報復歲半以前之氣，是以木火土之皆病也。太陽之復，厥氣上行者，鬱逆之氣上行，而欲復歲半以前之氣也。水凝，水寒在下也。雨冰，寒氣在上也。上下皆寒，故羽蟲死，蓋寒淫而火滅也。心胃生寒，胷鬲不利，心痛否滿，頭痛善悲，時眩仆者，厥氣上行，從下而中，中而上也。食減，水乘上也。腰脽反痛，屈伸不利，水淫而反自傷也。陽光不治，木火之氣衰也。少腹控睾，引腰脊上衝心者，厥陰病也。唾出清水，及為噦噫，從胃而上及於心也。蓋亦報復歲半以前之木火土也。上章曰，發表不遠熱，攻裏不遠寒，如少陽少陰之火鬱而不解，是宜不遠熱而發散之，然無犯其溫凉。蓋四之氣宜凉，五之氣宜溫，至終之氣而後可用熱，時氣之不可不從也。陽明之復，以苦泄之，以苦下之者，謂滲泄其小便，下其大便也。】

治諸勝復：寒者熱之，熱者寒之，溫要清之，清者溫之，散者收之，抑者散之，燥者潤之，急者緩之，堅者軟之，脆者堅之，衰者補之，強者瀉之。各安其氣，必清必靜，則病氣衰去，歸其所宗，此治之大體也。
帝曰：善。
【`王冰`曰：太陽氣寒，少陰少陽氣熱，厥陰氣溫，陽明氣清，太陰氣濕，有勝復則各倍其氣以調之，故可使平也。宗，屬也。調不失理，則餘之氣自歸其所屬，少之氣自安其所居，勝復衰已，則各補養而平定之。必清必靜，無妄撓之，則六氣循環，五神安泰。若運氣之寒熱，治之平之，亦各歸司天地氣也。】
【`馬蒔`曰：此總結言治勝復之大體也。凡治諸勝復，太陽氣寒，則寒者熱之；少陰少陽氣熱，則熱者寒之；厥陰氣溫，則溫者清之；陽明氣清，則清者溫之；太陰氣濕，則濕者燥之。其正氣散者收之，其邪氣抑者散之，燥者潤之，急者緩之，堅者軟之，脆者堅之，衰者補之，強者瀉之，凡此皆所以各安其氣也。又必清靜善養，則病氣衰去，而各歸其宗矣。此乃治勝復之大體也。】
【`張志聰`曰：五味六氣之中，辛甘發散為陽，酸苦涌泄為陰，鹹味涌泄為陰，淡味滲泄為陽，其收散緩急燥潤軟堅補瀉，有逆有從，各隨五行六氣之所宜，安其勝復之氣，使之必清必靜，則病氣衰而各歸其所主之本位，此治之大體也。】


★ 素問·至真要大論篇第七十四 【 中】

帝曰：氣之上下何謂也？
岐伯曰：身半以上，其氣三矣，天之分也，天氣主之。身半以下，其氣三矣，地之分也，地氣主之。以名命氣，以氣命處，而言其病。半，所謂天樞也。故上勝而下俱病者，以地名之；下勝而上俱病者，以天名之。所謂勝至，報氣屈伏而未發也。復至則不以天地異名，皆如復氣為法也。 【 分，去聲。】
【`王冰`曰：身之半，正謂齊中也，當伸臂指天，舒足指地，以繩量之。中，正當齊也。故曰，半所謂天樞也。天樞正當齊兩旁同身寸之二寸。其氣三者，假如少陰司天，則上有熱中有太陽兼之三也。六氣皆然。司天者其氣三，司地者其氣三，故身半以上三氣，身半以下三氣也。以名言其氣，以氣言其處，以氣處寒熱而言其病之形證也。如足厥陰氣居足及股脛之內側，上行於少腹循脅；足陽明氣在足之上胻之外股之前，上行腹齊之旁，循胷乳上面；足太陽氣起於目，上額絡頭，下項背，過腰橫過髀樞股後，上行入膕貫腨，出外踝之後，足小指外側；足太陰氣循足及股脛之內側，上行腹脅之前，足少陰同之；足少陽氣循脛外側，上行腹脅之側，循頰耳至目銳眥在首之側，此足六氣之部主也。手厥陰少陰太陰氣，從心胷橫出，循臂內側至中指小指大指之端；手陽明少陽太陽氣，並起手表，循臂外側上肩及胛上頭，此手六氣之部主也。欲知病診，當隨氣所在以言之。當陰之分，冷病歸之；當陽之分，熱病歸之。故勝復之作，先言病生寒熱者，必依此理也。彼氣既勝，以未能復，抑鬱不暢而無所行，進則困於讎嫌，退則窮於怫塞，故上勝至則下與俱病，下勝至則上與俱病。上勝下病，地氣鬱也，故從地鬱以名地病。下勝上病，天氣塞也，故從天塞以名天病。夫以天名者，方順天氣為制，逆地氣而攻之；以地名者，方從天氣為制則可。假如陽明司天，少陰在泉，上勝而下俱病者，是怫於下而生也。天氣正勝，天可逆之，故順天之氣方同清也。少陰等司天，上下勝同法。[六元正紀]大論云：上勝則天氣降而下，下勝則地氣遷而上。此之謂也。勝至未復而病生，以天地異名為式，復氣以發，則所生無問上勝下勝，悉皆依復氣為病，寒熱之主也。】
【`馬蒔`曰：此言人氣之上下，合於司天在泉之分，而上下為病者，其治法復與勝同也。帝疑六氣之在人身分為上下，伯言身半以上為天，其氣有三，少陰君火，應心與小腸，陽明燥金，應肺與大腸，少陽相火，應三焦與心包絡，迺天之分也，而天之氣主之。身半以下為地，其氣亦有三，太陰濕土，應脾與胃，厥陰風木，應肝與膽，太陽寒水，應腎與膀胱，迺地之分也，而地之氣主之。以少陰陽明等名而命其氣，以氣而命其心與小腸肺與大腸等處，凡各經之病，可以指而言之。夫所謂半者，即天樞穴以為界也。故上部勝而齊之下有病者，即以地分名之。下部勝而齊之上有病者，即以天分名之。此上勝則下復，下勝則上復，亦猶之天地也。治法何如？所謂勝至之時，特報氣屈伏而未發耳。至於報復一至，則不分在天在地之異名，而其治勝之法，一如治復之法。故上文曰，凡治諸勝復者，寒者熱之，冷者溫之，溫者清之，清者溫之，一十二句，迺治法之大要也。】
【`張志聰`曰：此論人身之上下，以應天地之上下也。夫歲半以上，天氣主之，迺厥陰風木、少陰君火、少陽相火。歲半以下，地氣主之，迺太陰濕土、陽明燥金、太陽寒水。在人身厥陰風木之氣，與督脈會於巔頂，是木氣在於火氣之上矣。君火之下，包絡相火主氣，是木火火之三氣，在身半以上也。脾土居陽明胃金之上，陽明居太陽膀胱之上，是土金水之三氣，在身半以上也。以木火土金水之名，以命其上之三氣，下之三氣，以上下之三氣而命其在天在地之處，以天地之處而言其三陰三陽之病，則勝復之氣可知矣。半者，所謂天樞之分，在齊旁二寸，迺陽明之穴名，蓋以此而分形身之上下也。夫所謂樞者，上下交互而旋轉也。故在天地，迺上下氣交之中名天樞，在人身，以身半之中名天樞也。如身半以上之木火氣勝，而身半以下之土金水三氣俱病者，以地名之，謂病之在地也。如身半以下之土金水勝，而身半以上之木火氣病者，以天名之，謂病之在天也。蓋以人身之上下，以應天地之上下，故以天地名之。如勝至則報復之氣，屈伏於本位而未發也。復至則如復氣而為法，不必以天地而名之，如厥陰少陰少陽之復，其氣發於四氣五氣之時，陽明太陽之復，其氣歸於初氣二氣之木火，故不必以木火居歲半以上，而以天名之，金水主歲半以下，而以地名之，皆如復氣之所在而為成法也。】

帝曰：勝復之動，時有常乎？氣有必乎？
岐伯曰：時有常位，而氣無必也。
帝曰：願聞其道也。
岐伯曰：初氣終三氣，天氣主之，勝之常也。四氣盡終氣，地氣主之，復之常也。有勝則復，無勝則否。
【`王冰`曰：時有常位而氣無必，謂雖位有常而發動有無，不必定之也。】
【`馬蒔`曰：此言勝復之時有常位，而其氣之有無不可必也。蓋自初氣以至三氣，司天之氣主之，太過則勝其所勝，不及則不勝來勝，此勝之常也。自四氣以至終氣，在泉之氣主之，則子為母復之，復之常也。此其時之有常位也。但有勝則復，無勝則不復，此又氣不可必者如此。】
【`張志聰`曰：帝問勝復之氣，隨四時之有常位乎？其氣之動，隨四時之可必乎？伯言木火土金水四時有定位，而勝復之氣，不隨所主之本位而發，故氣不可必也。蓋謂六氣各主一歲，主歲之氣勝，則春將至而即發，是太陰、陽明、太陽之氣，皆發於春夏矣。如六氣之復，迺鬱極而後發，故發於歲半之後，是厥陰、少陰、少陽之復，皆發於秋冬矣。故曰，初氣終三氣，天氣主之，勝之常也。四氣盡終氣，地氣主之，復之常也。有勝則復，無勝則否，是以勝復之氣，不隨四時之常位而不可必也。】

帝曰：善。復已而勝何如？
岐伯曰：勝至則復，無常數也，衰迺止耳。復已而勝，不復則害，此傷生也。
【`王冰`曰：勝微則復微，故復已而又勝，勝甚則復甚，故復已則少有再勝者也。假有勝者，亦隨微甚而復之爾。然勝復之道雖無常數，至其衰謝，則勝復皆自止也。有勝無復，是復氣已衰，衰不能復，是天真之氣已傷，敗甚而生意盡。】
【`馬蒔`曰：此言勝之不可以無復，復之不可以無勝，皆自其氣衰而止也。帝承上文而言有勝則復，無勝則不復，但復之既已，而彼之勝氣又當何如也。伯言始而勝至則復，其勝甚則復甚，勝微則復微，無常數也，至於其勝氣之衰迺止耳。然復已而勝者，則勝氣又必復之，若不復之，則天時循環之氣，雖有必然，而人身臟腑之氣，不能相繼，此其傷生必矣。】
【`張志聰`曰：此申明有勝則復，展轉不已，必待其勝氣衰而後迺止耳。復已而勝者，如火氣復而乘其金，已則金氣又復勝之，金氣復而侮其火，已則火氣又復勝之，所謂勝至則復，無常數也。如勝氣衰而後迺止耳。故復氣已而受復之氣又復勝之，如火氣復而勝其金，則金氣又當復勝，如不復勝，此金為火氣所害，而金之生氣傷矣。故必待其勝衰而後平，如有勝則有復也。】

帝曰：復而反病，何也？
岐伯曰：居非其位，不相得也。大復其勝，則主勝之，故反病也。所謂火燥熱也。
帝曰：治之奈何？
岐伯曰：夫氣之勝也，微者隨之，甚者制之；氣之復也，和者平之，暴者奪之。皆隨勝氣，安其屈伏，無問其數，以平為期，此其道也。
【`王冰`曰：少陽，火也。陽明，燥也。少陰，熱也。少陰少陽在泉為火，居水位。陽明司天為金，居火位。金復其勝，則火主勝之。火復其勝，則水主勝之。餘氣勝復，則無主勝之病氣也。故又曰，所謂火燥熱也。隨謂隨之安，謂順勝氣以和之也。制謂制止，平謂平調，奪謂奪其盛氣也。治此者不以數之多少，但以氣平和為準度爾。】
【`馬蒔`曰：此言復之所以反病而有治之之法也。帝問勝者復之，則必能勝之矣，然復之而反有所病者，何也？伯言復氣之所居者，已非其位，則彼此之氣不相得，而又大復其勝，則主氣反來勝之，所以復氣之反病也。即如少陰為君火，陽明為燥金，少陽為暑熱，今少陰少陽在泉，則火居水位，陽明司天，則金居火位，故火復其勝，則水主勝之，金復其勝，則火主勝之，此正居非其位，氣不相得，而大復其勝則主反勝之之謂。惟火燥熱之三氣迺爾也。故治之者，方其氣之勝也，勝微則隨其氣而調之，勝甚則即所畏以制之。及其氣之復也，復氣之和者則平調之，復氣之暴者則即其盛而奪之，皆隨勝復之勝氣，以使之屈伏，不必問其數之多寡，而惟至於病氣之平焉斯已矣。】
【`張志聰`曰：復而反病者，復氣之反病也。如火氣復而乘於金位，金氣復而乘於火位，皆居非其位不相得也。是以大復其勝，則主勝之，故反病也。如火氣大復，而乘於陽明，則五位之主氣勝之，如金氣大復，而乘於少陰，則二位之主氣勝之，故復氣之反病也。所謂火熱燥也。餘氣皆然。此即勝至則復，勝衰則止之意。蓋言勝復之氣，宜於漸衰，而不宜於復大也。微者隨之，順其氣以調之也。甚者制之，制以所畏也。和者平之，平調其微邪。暴者奪之，瀉其強盛也。但隨勝氣以治，則屈伏之氣自安矣。然不必問其勝復之展轉，惟以氣平為期，此其治勝復之道也。】

帝曰：善。客主之勝復奈何？
岐伯曰：客主之氣，勝而無復也。
帝曰：其逆從何如？
岐伯曰：主勝逆，客勝從，天之道也。
帝曰：其生病何如？
岐伯曰：厥陰司天，客勝則耳鳴掉眩，甚則欬；主勝則胷脅痛，舌難以言。少陰司天，客勝則鼽嚏頸項強，肩背瞀熱，頭痛少氣，發熱，耳聾目瞑，甚則胕腫，血溢，瘡瘍，欬喘；主勝則心熱煩躁，甚則脅痛支滿。太陰司天，客勝則首面胕腫，呼吸氣喘；主勝則胷腹滿，食已而瞀。少陽司天，客勝則丹胗外發，及為丹熛瘡瘍，嘔逆喉痹，頭痛嗌腫，耳聾血溢，內為瘛瘲；主勝則胷滿欬，仰息，甚而有血，手熱。陽明司天，清復內餘，則欬衂嗌塞，心鬲中熱，欬不止而白血出者死。太陽司天，客勝則胷中不利，出清涕，感寒則欬；主勝則喉嗌中鳴。厥陰在泉，客勝則大關節不利，內為痙強拘瘛，外為不便；主勝則筋骨繇併，腰腹時痛。少陰在泉，客勝則腰痛，尻股膝髀腨胻足病瞀熱以酸，胕腫不能久立，溲便變；主勝則厥氣上行，心痛發熱，鬲中眾痺皆作，發於胠脅，魄汗不藏，四逆而起。太陰在泉，客勝則足痿下重，便溲不時，濕客下焦，發而濡瀉，及為腫隱曲之疾；主勝則寒氣逆滿，食飲不下，甚則為疝。少陽在泉，客勝則腰腹痛而反惡寒，甚則下白溺白；主勝則熱反上行而客於心，心痛發熱，格中而嘔，少陰同候。陽明在泉，客勝則清氣動下，少腹堅滿，而數便瀉；主勝則腰重腹痛，少腹生寒，下為騖溏，則寒厥於腸，上衝胷中，甚則喘不能久立。太陽在泉，寒復內餘，則腰尻痛，屈伸不利，股脛足膝中痛。
帝曰：善。治之奈何？
岐伯曰：高者抑之，下者舉之，有餘折之，不足補之。佐以所利，和以所宜，必安其主客，適其寒溫。同者逆之，異者從之。
帝曰：治寒以熱，治熱以寒，氣相得者逆之，不相得者從之，余已知之矣，其於正味何如？
岐伯曰：木位之主，其瀉以酸，其補以辛；火位之主，其瀉以甘，其補以鹹；土位之主，其瀉以苦，其補以甘；金位之主，其瀉以辛，其補以酸；水位之主，其瀉以咸，其補以苦。厥陰之客，以辛補之，以酸瀉之，以甘緩之；少陰之客，以鹹補之，以甘瀉之，以鹹收之；太陰之客，以甘補之，以苦瀉之，以甘緩之；少陽之客，以鹹補之，以甘瀉之，以鹹軟之；陽明之客，以酸補之，以辛瀉之，以苦泄之；太陽之客，以苦補之，以鹹瀉之，以苦堅之，以辛潤之；開發腠理，致津液通氣也。
【`王冰`曰：客，謂天之六氣；主，謂五行之位。氣有宜否，故各有勝復之者。勝而無復，謂客自多少，以其勝與常勝殊。客承天命，部統其方，主為之下，固宜祇奉天命，若不順而勝，則天命不行，故為逆。客勝於主，承天之道，故為順也。陽明司天，清氣內復，謂復舊居也。白血，謂欬出淺紅色血，似肉似肺者。大關節，腰膝也。隱曲之疾，謂隱蔽委曲之處病也。騖溏，言如鴨之後也。高者抑之，制其勝也。下者舉之，濟其弱也。有餘折之，屈其銳也。不足補之、全其氣也。雖制勝扶弱，而客主須安一氣，失所則矛楯更作，榛棘互興，各伺其便，不相得志，內淫外併，而危敗之由作矣。同，謂寒熱溫清氣相比和者。異，謂水火金木土不比和者。氣相得，則逆所勝之氣以治之；不相得，則順所不勝氣以治之。治火勝負，欲益及欲瀉者，皆以其味勝與不勝皆折其氣也。何者？以其性躁動也。治熱亦然。至於君相二火之氣，其治雖殊，其氣用則一矣。客之部主各六十一日，居無常所，隨歲遷移。客勝則瀉，客而補主，主勝則瀉，主而補客，應隨當緩當急以治之。】
【`馬蒔`曰：此言客主之氣，有勝無復，其民病則異，其治法則統，其正味則各有所主也。蓋司天在泉，有勝則有復，至于客主之氣，則有勝而無復。但客承天命，而主為之下，如主不能奉天之命，而反勝客氣則為逆，祇奉天命，而客氣勝主則為從，此迺天之道也。試言己亥之歲，厥陰司天，初氣本厥陰風木為主，而陽明燥金客氣加之；二氣本少陰君火為主，而太陽寒水客氣加之；三氣本少陽相火為主，而厥陰風木客氣加之。如客氣各勝主氣，則為耳鳴，為掉眩，甚則為欬；如主氣各勝客氣，則為胷脅痛，為舌難以言者，迺病之大略也。子午之歲，少陰司天，初氣本厥陰風木為主，而太陽寒水客氣加之；二氣本少陰君火為主，而厥陰風木客氣加之；三氣本少陽相火為主，而少陰君火客氣加之。如客氣各勝主氣，則為鼽，為嚏，為頸項強，為肩背瞀熱，為頭痛，為少氣，為發熱，為耳聾為目瞑，甚則為胕腫，為血溢，為瘡瘍，為欬為喘；如主氣各勝客氣，則為心熱，為煩躁，甚則為胷痛，為支滿也。丑未之歲，太陰司天，初氣本厥陰風木為主，而厥陰風木客氣加之；二氣本少陰君火為主，而少陰君火客氣加之；三氣本少陽相火為主，而太陰濕土客氣加之。如客氣各勝主氣，則為首面胕腫，為呼吸氣喘；如主氣各勝客氣，則為胷腹滿，食已而瞀也。寅申之歲，少陽司天，初氣本厥陰風木為主，而少陰君火客氣加之；二氣本少陰君火為主，而太陰濕土客氣加之；三氣本少陽相火為主，而少陽相火客氣加之。如客氣各勝主氣，則為丹胗外發，及為丹熛，為瘡瘍，為嘔逆，為喉痹，為頭痛，為嗌腫，為耳聾，為血溢，內為瘛瘲；如主氣各勝客氣，則為胷滿，為欬而仰息，甚而為有血，為手熱也。卯酉之歲，陽明司天，金居火位，無客勝之理，而陽明為不及之歲，火來勝之，至在泉之時，金之子為母復讎，則水復即金復也。故謂之曰清復，其清復內餘，肺尚受傷，民病為欬為衂，為嗌塞，為心鬲中熱，為欬不止而白血出者當死。蓋血出似唾，其色雖白，實謂之血。《靈樞》[營衛生會](衛氣)篇謂營氣化血。夫營氣者，陰氣也，陰氣既衰，不能化血，而僅有白血，此世人之所不知者也。但病至於此，深可慨也。辰戌之歲，太陽司天，初氣本厥陰風木為主，而少陽相火客氣加之；二氣本少陰君火為主，而陽明燥金客氣加之；三氣本少陽相火為主，而太陽寒水客氣加之。如客氣各勝主氣，則為胷中不利，為出清涕，感寒則欬；如主氣各勝客氣，則為喉嗌中鳴也。寅申之歲，厥陰在泉，四氣本太陰濕土為主，而陽明燥金客氣加之；五氣本陽明燥金為主，而太陽寒水客氣加之；終氣本太陽寒水為主，而厥陰風木客氣加之。如客氣各勝主氣，則為大關節不利，內則為痙強拘瘛，外為大小不便；如主氣各勝客氣，則為筋骨繇併，腰腹時痛。卯酉之歲，少陰在泉，四氣本太陰濕土為主，而太陽寒水客氣加之；五氣本陽明燥金為主，而厥陰風木客氣加之；終氣本太陽寒水為主，而少陰君火客氣加之。如客氣各勝主氣，則為腰痛及尻股膝髀腨胻足病瞀熱以酸，且腑腫不能久立，為溲便變；如主氣各勝客氣，則為厥氣上行，為心痛，為發熱，為鬲中，為眾痹皆作，發於胠脅，為魄汗不藏，為四肢厥逆而起也。辰戌之歲，太陰在泉，四氣本太陰濕土為主，而厥陰風木客氣加之；五氣本陽明燥金為主，而少陰君火客氣加之；終氣本太陽寒水為主，而太陰濕土客氣加之。如客氣各勝主氣，則為足痿，為下重，為便溲不時，為濕客下焦，發為泄瀉，及為腫於隱曲之處也；如主氣各勝客氣，則為寒氣逆滿，為飲食不下，甚則為疝也。巳亥之歲，少陽在泉，四氣本太陰濕土為主，而少陰君火客氣加之；五氣本陽明燥金為主，而太陰濕土客氣加之；終氣本太陽寒水為主，而少陽相火客氣加之。如客氣各勝主氣，則為腰腹痛而反惡寒，甚則為大便下白，而溺亦下白；如主氣各勝客氣，則為熱反上行而客於心，為心痛，為發熱，為格中而嘔。蓋此迺為相火，而少陰則為君火，故與少陰之在泉者同候也。子午之歲，陽明在泉，四氣本太陰濕土為主，而太陰濕土客氣加之；五氣本陽明燥金為主，而少陽相火客氣加之；終氣本太陽寒水為主，而陽明燥金客氣加之。如客氣各勝主氣，則為清氣動下，少腹堅滿而數便瀉；如主氣各勝客氣，則為腰重，為腹滿，為少腹生寒，為下為鶩溏，為寒氣厥逆於腸，上衝胷中，甚則為喘不能久立也。丑未之歲，太陽在泉，然太陽以水居水位，不必言客主之勝，其寒氣復勝之餘，則為腰尻痛，屈伸不利，為股脛足膝中痛也。然所以治之者，大約病在高者，則抑而下之，病在下者，則舉而升之。如`李東垣`云，高者抑之，非高者固當抑也，以其本下而失之太高，故抑之而使下，若本高何抑之有？下者舉之，非下者固當舉之也，以其本高而失之太下，故舉而使之高，若本下何舉之有是也。病為邪氣有餘則瀉之，病為正氣不足則補之，佐以所利，和以所宜，必使主客各安，而寒溫相適，寒熱溫清，與民病之氣相同者，則逆而正治之，不相得而異者，則異者從治之，此其治主客之大體也。帝言此義，固已知之，然主客之位，其正味各有所主，伯言木位之主氣，春分前六十一日為初之氣，其瀉以酸，其補以辛。火位之主氣，則君火之位，春分後六十一日為二之氣，相火之位，夏至前後各三十日為三之氣，其瀉以甘，其補以鹹。土位之主氣，秋分前六十一日為四之氣，其瀉以苦，其補以甘。金位之主氣，秋分後六十一日為五之氣，其瀉以辛，其補以酸。水位之主氣，冬至前後各三十日為終之氣，其瀉以鹹，其補以苦。厥陰之客氣，以辛補之，以酸瀉之，以甘緩之。蓋其辛補酸瀉者，與主氣同，而又必以甘緩之也。少陰之客氣，以鹹補之，以甘瀉之，以鹹收之，蓋其甘瀉鹹補與主氣同，而補之者，正所以收之也。太陰之客氣，以甘補之，以苦瀉之，以甘緩之，蓋其補甘瀉苦者，與主氣同，而補之者，正所以緩之也。少陽之客氣，以鹹補之，以甘瀉之，與主氣同，而補之者，正所以軟之也。陽明之客氣，以酸補之，以辛瀉之，以苦泄之，蓋其酸補辛瀉者，與主氣同，而又必以苦泄之也，太陽之客氣，以苦補之，以鹹瀉之，蓋其苦補鹹瀉者，與主氣同，而又必以苦堅之，以辛潤之也。此皆所以開發腠理，致其津液，以通各經之氣耳。】
【`張志聰`曰：此論四時主氣客氣之勝復也。按前篇論初之氣二之氣者，迺加臨之客氣而為民病也。後論厥陰所至為和平，太陰所至為埃溽，論主氣之有德化變病也。此章復論主氣客氣有彼此相勝之順逆也。客氣者，迺司天在泉及左右之間氣，在天之六氣也。天包乎地之外，從泉下而六氣環轉，天之道也。主氣者，五方四時之定位，地之道也。坤順承天，故主勝為逆，客勝為從，順天之道也。厥陰司天，風木之客氣勝於上，故耳鳴掉眩。厥陰經脈貫鬲上注肺，甚則欬者，上淫之氣內入於經也。主勝則胷脅痛，肝脈布胷脅也。厥陰少陽主筋。二經之筋病則舌卷，故難以言。蓋客氣之從上而下，主氣之從內而上也。蓋主歲之三氣，迺厥陰風木，君相二火，胷脅痛者，厥陰之初氣甚舌難以言者，二火之氣勝也。少陰司天之初氣，迺太陽寒水，二之氣迺厥陰風木，三之氣迺少陰君火，鼽嚏耳聾目瞑，厥陰之氣勝也。頭項強，肩背瞀熱，頭痛，甚則胕腫，太陽寒水之氣勝也。少氣發熱，血溢瘡瘍欬喘，君火之氣勝也。初之主氣，迺厥陰風木，二之氣君火，三之氣相火，主勝則心熱煩躁者，君相二火之氣勝也。甚則脅痛支滿者，厥陰之初氣勝也。蓋君火司歲，故先火勝而甚則及於厥陰也。夫司天之氣，客氣有三，主氣有三，在泉之氣，客氣有三，主氣有三，主客之勝而為民病，有以三氣分而論之者，有合而論之者，蓋書不盡言，言不盡意，神而明之，存乎其人。太陰司天，客勝則首面胕腫，濕淫於上也。呼吸氣喘，淫及於內也。主勝則胷腹滿者，初氣之木勝傷土也。經云：肺是動，病甚則交兩手而瞀。迺二氣三氣之火，上炎而為肺病也。胕，腫也。非足跗也。少陽司天，初氣三氣迺君相二火，二之氣迺太陰濕土。丹胗即斑疹，因火熱而發於外者也。丹熛即赤遊，發於外而欲遊於內者也。嘔逆瘛瘲，濕土之氣合於內也。瘡瘍嗌腫諸證，亦皆感濕熱而生，蓋亦自上而下，從外而內也。肺迺心之蓋，主勝則胷滿欬仰息者，主氣之二火，欲上炎而外出也。仰息者，肺病而不得偃息也。甚而有血手熱者，火發於外也。君相二經之脈，皆循於手，故為手熱。陽明司天，清復內餘者，清肅之客氣入於內，而復有餘於內也。欬衄嗌塞，心鬲中熱，皆肺病也。肺屬金而主天，是以陽明司天之氣餘於內，而病在肺也。白血出者，血出於肺也。陽明司天，天之氣也。臟屬陰而血為陰，血出於肺則陽甚而陰絕矣。此蓋言天為陽，地為陰。人居天地氣交之中，腑為陽，臟為陰，氣為陽，血為陰，外為陽，內為陰，是以陽明之不言主客者，謂陽明金氣司天，則乾剛在上，勝於內則與肺金相合，故不言主客者，論天之道也。太陽司天，其氣在表，肺主皮毛，故受司天之客氣，即為胷中不利，出清涕而欬。曰感寒則欬者，謂太陽與寒水之有別也。按[水熱穴]論曰：腎者至陰也，至陰者盛水也。肺者太陰也，少陰者冬脈也。故其本在腎，其脈在肺，皆積水也。蓋水在地之下，故曰至陰，大地之下皆水，故為盛水也。與肺金之上下交通，麗皆積水者，水上連乎天，而天包乎下也。是以主勝則喉嗌中鳴，迺在下寒水之氣，而上出於肺也。大關節者，手足之十二節也，厥陰在泉，始之客氣，迺陽明燥金，厥陰主筋，筋燥是以關節不利。次之客氣，乃太陽寒水，太陽為諸陽主氣，陽氣者柔則養筋。寒氣淫於內，則太陽受之，故內為痙強拘瘛，即痓證也。終之客氣，迺在泉之風木，故外為不便，不便者，亦筋骨之不利也。骨繇者，節緩而不收也。所謂骨繇者搖故也。在泉之主氣，迺太陰濕土，陽明燥金，太陽寒水。筋骨繇併，腰腹時痛者，三氣之為病也。少陰在泉，四之客氣，迺太陽寒水，故為腰尻股胻足病，皆太陽之經證，同氣相感也。次之氣，迺厥陰風木，瞀熱以酸，胕腫不能久立，迺脾土之證，蓋木淫而土病也。終之客氣，迺少陰君火，主氣迺太陽寒水。溲便變者，水火相交，火淫於下也。主勝則厥氣上行，心痛發熱者，迺寒水之主氣，上乘於在泉之君火也。五之主氣，迺陽明燥金，客氣迺厥陰風木。眾痹者，各在其處，更發更止，更居更起，以右應左，以左應右。鬲中眾痹皆作，發於胠脅，迺陽明之氣，乘於厥陰之經也。四之主氣，迺太陰濕土，客氣乃太陽寒水。魄汗，表汗也。汗迺陰液。膀胱者，津液之所藏。四逆而起者，土氣上逆也。以土勝水，是以津液不藏，而汗出於表也。夫以眾痺似屬陽明十二經中，惟手足陽明之脈，左之右，右之左，而交於承漿，故曰以右應左，以左應右。太陰在泉，足痿下重，便溲不時者，在泉之濕氣，客於太陰之經而下及於內也。濕客下焦，發面濡瀉及為腫者，因客淫於下，而太陰之主氣自病也。隱曲者，迺男女之前陰處，故曰隱曲，謂隱藏委曲之處也。終之主氣，迺太陽寒水，客氣迺司天之濕土，是以主勝則寒氣逆滿，蓋水淫而上乘於土，故逆滿也。四之主氣，迺太陰濕土，客氣迺厥陰風木。食飲不下，甚則為疝者，濕氣上逆，而病及於厥陰之經也。五之主氣，迺陽明燥金，客氣乃少陰君火，火能制金，故不上勝也。少陽在泉，始之客氣迺少陰君火，主氣迺太陰濕土，次之客氣迺太陰濕土，主氣乃陽明燥金，終之客氣，迺少陽相火，主氣迺太陽寒水。腰腹痛而反惡寒者，客勝而太陽之主氣病也。太陽之氣傷，故惡寒也。甚則溺白下白者，病及於陽明太陰之主氣也。蓋金主氣，氣化則溺出，溺白者，氣不化而溺不清也。下白者，土氣傷而大便色白也。因客勝而主氣反病，故曰反。主勝則熱上客心，心痛發熱者，君相二火之客氣，反上行而自病也。格中而嘔者，太陰之客氣自病也。因主勝而客反自病，故曰反。曰客，曰少陰同候，謂火性炎上，故二火皆有反逆之自病也。陽明在泉，清氣動下者，清肅之天氣而動於下也。少腹堅滿而數便瀉者，太陽寒水之病也。主勝則腰重腹痛，少腹生寒者，太陽寒水之氣發於下也。下為鶩溏者，水下泄也。寒厥於腸，上衝胷中，甚則喘者，寒氣逆乘陽明之大腸，而上及於胃中之肺臟也。《靈樞經》曰：氣上衝胷，喘不能久立。邪在大腸，大腸與肺胃相合，而並主金氣。此與陽明司天之大義相合。太陽在泉，寒復內餘者，太陽寒水之客氣入於內而復內有餘也。腰尻股脛足痛者，太陽之經證也。屈伸不利者，太陽之主筋也。夫太陽者，水中之陽，天之氣也。寒水者，天一所生之水也。水上通乎天，天行於地下，故曰司天，曰在泉。六氣隨天氣而遶地環轉，故在陽明司天，而曰清復內餘，在太陽在泉，而曰寒復內餘。謂司天在泉之氣，上下相通，人居於天地氣交之中，而上下之氣，復有餘於人之內也。故俱不言主氣客氣，蓋司天在泉，一氣貫通，皆論天之道也。高者抑之，謂主氣之逆於上也。下者舉之，謂客氣之乘於下也。有餘者，勝氣也。不足者，所不勝之氣而為病也。佐以所利者，利其所欲也。如肝欲散，急食辛以散之，是以厥陰之勝，佐以苦辛。心欲軟，急食鹹以軟之，是以少陰之勝，佐以苦鹹。脾欲緩，急食甘以緩之，是以太陰之勝，佐以辛甘。肺欲收，急食酸以收之，是以燥淫所勝，佐以辛酸。腎欲堅，急食苦以堅之，是以寒淫所勝，佐以甘苦。和以所宜者，和其五味之所宜也。如厥陰色青，宜食甘，少陰少陽色赤，宜食酸，太陰色黃，宜食鹹，陽明色白，宜食苦，太陽色黑，宜食辛。安其主客者，使各守其本位也。適其寒溫者，治寒以熱，治熱以寒，治溫以涼，治涼以溫也。同者逆之，謂氣之相得者，宜逆治之。如主客之同司火熱，則當治以鹹寒，如同司寒水，則當治以辛熱，溫涼亦然，此逆治之法也。異者從之，謂不相得者當從治之，如寒水司天，加臨於二火主氣之上，客勝當從二火之熱以治寒，主勝當從司天之寒以治熱，餘氣皆然，此平治異者之法也。木位之主，厥陰所主之位也，此迺四時不易之定位，故曰位。如未至所主之時，而陽春之氣先至，此氣之盛也，宜瀉之以酸。如至而未至，此氣之衰也，宜補之以辛。蓋木性升，酸則反其性而收之，故為瀉，辛則助其發生之氣，故為補。火位之主，謂二之氣，乃君火所主之位，三之氣，乃相火所主之位，如未至三月而暄熱之氣先至，未至五月而灸暑之氣先至，此來氣有餘，宜瀉之以甘，蓋從子而泄其母氣也。如至而不至，此氣之不及也，宜補之以鹹，蓋以水濟火也。土位之主，四之氣也。如主氣之時，埃蒸注雨，氣之盛也，宜苦以泄之，瀉其敦阜之氣。如化氣不令，風寒並興，主氣之不足也，宜補之以甘，蓋氣不足者，補之以味也。金位之主，五之氣也。如未及時而清肅之氣早至，此氣之盛也，其瀉宜辛以散之。如至秋深而暑熱尚在，氣之不及也，其補宜酸以收之。水位之主，終之氣也。如未及時而天氣嚴寒，冰雪霜雹，氣之盛也，宜瀉之以鹹，蓋鹹能泄下，從其類而瀉之也。如已至而天氣尚溫此，氣之不及也，宜補之以苦，蓋苦味陰寒，而炎上作苦，助太陽標本之位也。所謂調之正味，以平為期，勿使四時不平之氣而為民病也。客迺加臨之六氣，而有太過不及之正味，六氣運行，無有定位，如客之外至，故曰客。常以正月朔日平旦視之，如厥陰之客，氣來不及，宜補之以辛，氣來有餘，宜瀉之以酸，以甘緩之，蓋主氣有餘，則氣行於外，客氣太過，則氣乘於內，故當兼用五臟所欲之味以調之。少陰之客，以鹹補之，鹹當作酸。[臟氣法時]論曰：心苦緩，急食酸以收之。按論主氣先言瀉而後言補，論客氣先曰補而後曰瀉。蓋補瀉之道，有宜補而不宜瀉者，有宜瀉而不宜補者，有宜先補而後瀉者，有宜先瀉而後補者，有補瀉之兼用者，神而明之，在乎其人。腠者，三焦通會元真之處；理者，皮膚臟腑之文理也。夫水穀入於口，津液各走其道，故三焦出氣以溫肌肉，充皮膚為其津。蓋氣充肌腠，津隨氣行，辛味入胃，能開腠理，致津液而通氣，故主潤。】

帝曰：善。願聞陰陽之三也何謂？
岐伯曰：氣有多少異用也。
帝曰：陽明何謂也？
岐伯曰：兩陽合明也。
帝曰：厥陰何也？
岐伯曰：兩陰交盡也。
【`馬蒔`曰：此明三陰三陽及陽明厥陰之義也。帝承上文而問陰陽止二，今曰少陽、太陽、陽明、少陰、太陰、厥陰，而皆列之為三者，何也？伯言太陰為正陰，而次少為少陰，又次為厥陰，太陽為正陽，而次少為少陽，又次為陽明。以其氣有多少異用，故各有三者之分耳。然太少之義易知，而陽明厥陰之疑未釋。伯言足之十二經，合於十二月，故寅者五月之生陽也，主左足之少陽，六月建未，則為右足之少陽，皆兩足第四指脈氣所行也。二月建卯，主左足之太陽，五月建午，則為右足之太陽，皆足小指外側已上脈氣所行也。三月建辰，主左足之陽明，四月建巳，則為右足之陽明，皆兩足次指已上脈氣所行也。然正二五六月為少陽太陽，而三四為辰巳月居於其中，則彼兩陽合明於其前，故曰陽明也。七月建申，主陰之生，主右足之少陰，而十二月建丑，則為左足之少陰，皆兩足心以上脈氣所行也。八月建酉，主右足之太陰，而十一月建子，則為左足之太陰，皆兩足大指內側已上脈氣所行也。九月建戌，主右足之厥陰，而十月建亥，則為左足之厥陰，皆兩足大指外側已上脈氣所行也。然七八十一十二月為少陰太陰，而九十為戌亥月，則為兩足之陰已盡，故曰厥陰也。厥者盡也。】
【`張志聰`曰：此言陰陽之有太少，則氣有盛衰，而治有輕重矣。陰陽之中，有太陽少陽，有太陰少陰，則氣有多少異用也。三陰三陽，有多氣少血者，有多血少氣者，有氣血皆多者，是以用藥之有異也。夫陽明主陽盛之氣，故多氣而多血。厥陰主於陰盡，而一陽始蒙，氣之微者也。故為陰中之少陽而少氣。】

帝曰：氣有多少，病有盛衰，治有緩急，方有大小，願聞其約奈何？
岐伯曰：氣有高下，病有遠近，證有中外，治有輕重，適其至所為故也。《大要》曰，君一臣二，奇之制也。君二臣四，偶之制也。君二臣三，奇之制也。君三臣六，偶之制也。故曰，近者奇之，遠者偶之。汗者不以奇，下者不以偶。補上治上，制以緩；補下治下，制以急。急則氣味厚，緩則氣味薄，適其至所，此之謂也。病所遠而中道氣味之者，食而過之，無越其制度也。是故平氣之道，近而奇偶，制小其服也；遠而奇偶，制大其服也。大則數少，小則數多。多則九之，少則二之。奇之不去則偶之，是謂重方。偶之不去則反佐以取之，所謂寒熱溫涼，反從其病也。
【`王冰`曰：臟位有高下，腑氣有遠近，病證有表裏，藥用有輕重，調其多少，和其緊慢，令藥氣至病所，故勿太過與不及也。奇，謂古之單方。偶，謂古之復方也。單復一制，皆有小大。故奇方云，君一臣二，君二臣三；偶方云，君二臣四，君三臣六也。病有小大，氣有遠近，治有輕重所宜，故云制也。汗藥不以偶方，氣不足以外發泄，下藥不以奇制，藥毒攻而致過，治上補上，方迅急則止不住而迫下，治下補下，方緩慢則滋道路而力又微。制急方而氣味薄，則力與緩等。制緩方而氣味厚，則勢與急同。如是為緩不能緩，急不能急，厚而不厚，薄而不薄，則大小非制，輕重無度，則虛實寒熱，臟腑紛撓，無由致理，此豈神靈之可望哉？無越其制度者，假如病在腎，而心之氣味飼而冷，足仍急過之，不飼以氣味，腎藥凌心，心復益衰。餘上下遠近例同。近遠，謂腑臟之位也。心肺為近，腎肝為遠，脾胃居中，三陽胞䐈膽亦有遠近，身三分之，上為近，下為遠也。或識見高遠，權以合宜，方奇而分兩偶，方偶而分兩奇，如是者近而偶制，多數服之，遠而奇制，少數服之，則肺服九，心服七，脾服五，肝服三，腎服二，為常制矣。故曰，小則數多，大則數少也。夫方與其重也寧輕，與其毒也寧善，與其大也寧小。是以奇方不去，偶方主之，偶方病在，則反其佐以同病之氣而取也。夫熱與寒背，寒與熱違，微小之熟為寒所折，微小之冷為熱所消，甚大寒熱則心能與違性者爭雄，能與異氣者相格，聲不同不相應，氣不同不相合，如是則且憚而不敢攻之，攻之則病氣與勝氣抗衡，而自為寒熱，以開閉固守矣。是以聖人反其佐以同其氣，令聲氣應合，復令寒熱參合，使其終異始同，燥潤而敗，堅剛必折，柔脆自消爾。】
【`馬蒔`曰：此言約方之法，不越奇偶，而必當曲盡其制也。帝承上文而問陰陽之氣，有多有少，故民病有盛有衰，而治之者有緩有急，其方宜有大有小也。約方之法奈何？伯言陰陽之氣歲，有司天在泉，則有高有下也。民病有臟腑在上為近，臟腑在下為遠，其證候有中有外，治法有輕有重，但使藥力適其所至之所，以復其舊耳。故制方之大要，不過奇偶二法而已。蓋主病之為君，佐君之為臣，君用其一而臣佐以二，君用其二而臣佐以三，是數在三五，皆奇之制。君用其二而臣佐以四，君用其三當作二。而臣佐以六，是數在六八，皆偶之制。故病在上者謂之近，近則不必數之多，宜以奇方用之。然欲以取汗則不以奇而以偶，蓋非偶不足以發散也。觀此則近者奇之，為不足而補，而汗者不以奇，為有邪而治之也。病在下者謂之遠，遠則不可數之少，宜以偶方用之。然欲以下利則不以偶而以奇，蓋非奇不足以專達也。觀此則遠者偶之，為不足而補，而下者不以偶，為有邪而治之也。但補上治上，其制用緩，非緩則及於下矣，故緩則用其氣味之薄者，使適其所至之所，以復其故耳。補下治下，其制用急，非急則滯於上矣，故急則用其氣味之厚者，使適其所至之所，以復其舊耳。彼病所遠而藥食氣味止於中道，則累及其中，即如腎之藥食入心，則心反為腎藥所凌也，當食之而過此中道，無越制度，自然能至遠所矣。是故平氣之道，凡在上而近者，或奇以補之，或偶以汗之，惟其近則制宜小，小則數宜多，多則可以味至於九也。凡在下而遠者，或偶以補之，或奇以下之，惟其遠則制宜大，大則數宜少，少則可以味止於二也。此則病有遠近，故不分奇偶而大約小以治上大以治下如此。若奇偶之制，則奇之數少而大，偶之數多而小者，又其大體然也。然與其大也寧小，與其重也寧輕，與其毒也寧善，其始也用奇，奇之不去則偶之，是謂之重方也，即後之所謂逆者正治也。其既也用偶，偶之不去則反其佐以取之，所謂反其佐以取之者，即藥之寒熱溫涼，反有同於病之寒熱溫涼，乃因其性而利導之，即後之所謂從者反治也。此又奇偶先後之用，曲盡其妙者如此。】
【`張志聰`曰：氣有高下者，有天地人之九候也。遠近者，淺深上下也。中外者，表裏也。輕重者，大小其服也。蓋適其至病之所在為故也。大要者，數之大要也。夫數之始於一而戍於三，圓之象也。以二偶而成六，方之象也。地數二，本數三，甲己合而土氣化也。君二臣六，乾坤位而八卦成也。少則二之，陰數之始也。多則九之，陽數之終也。奇偶者，天地之數也。近者謂病之在上而近，故宜用奇方以治之，天氣之在上也。遠者謂病之在下而遠，故宜用偶數以治之，地氣之在下也。汗乃陰液，故宜用偶而不以奇，蓋直從下而使之上，猶地氣升而後能為雲為雨也。下者宜用奇而不以偶，蓋從上而使之下，從天氣之下降也。補者，補正氣之不足，治者，治邪氣之有餘。在上者宜緩方，在下者宜急方。急則用氣味之厚者，緩則用氣味之薄者。蓋厚則沉重而易下，薄則輕清而上浮，奇偶緩急，各適其上下遠近，至其病之所在而已矣。病所遠者，謂病之在上在下，而遠於中胃者也。中道氣味之者，謂氣味之從中道而行於上下也，故當以藥食竝用而制度之。如病之在上而近於中者，當先食而後藥。病在下而遠於中者，當先藥而後食。以食之先後，而使藥味之過於上下也。是故上下之病，近於中道，而用奇方偶方者，制小其服，病遠於中而用奇方偶方者，宜制大其服，大服小服者，謂分兩之輕重也。大則宜於數少而分兩多，蓋氣味專而能遠也。小則宜於數多而分兩少，蓋氣分則力薄而不能遠達矣。此平上中下三氣之道也。所謂重方者，謂奇偶之竝用也。反佐以取之，謂春病用溫，夏病用熱，秋病用涼，冬病用寒，順四時寒熱溫涼之氣，而反從治其病也。】

帝曰：善。病生於本，余知之矣，生於標者治之奈何？
岐伯曰：病反其本，得標之病。治反其本，得標之方。
【`王冰`曰：此言少陰太陽之二氣，餘四氣標本同。】
【`馬蒔`曰：此言治標之病，其方即治本者而推之也。按標本之義，至廣至詳，有天地運氣之標本，有人身臟腑之標本，有病體之標本，有治法之標本。[天元紀]大論曰：子午之歲，上見少陰；丑未之歲，上見太陰；寅申之歲，上見少陽；卯酉之歲，上見陽明；辰戌之歲，上見太陽；巳亥之歲，上見厥陰少陰，所謂標也。厥陰所謂終也。蓋言子丑卯辰巳申之歲為對化，對司化令之虛，謂之曰標。午未酉戌亥寅之歲為正化，正司化令之實，謂之曰終。又曰，厥陰之上，風氣主之；少陰之上，熱氣主之；太陰之上，濕氣主之；少陽之上，相火主之；陽明之上，燥氣主之；太陽之上，寒氣主之，所謂本也。是謂六元。蓋言三陰三陽為標，寒暑燥濕風火為本也。又[六微旨]大論曰：少陽之右，陽明治之；陽明之右，太陽治之；太陽之右，厥陰治之；厥陰之右，少陰治之；少陰之右，太陰治之；太陰之右，少陽治之。此所謂氣之標，蓋南面而待之也。少陽之上，火氣治之中見厥陰；陽明之上，燥氣治之，中見太陰；太陽之上，寒氣治之，中見少陰；厥陰之上，風氣治之，中見少陽；少陰之上，熱氣治之，中見太陽；太陰之上，濕氣治之，中見陽明，所謂本也。本之下，中之見也。見之下，氣之標也。本標不同，氣應異象，蓋言三陰三陽為治之氣，皆所謂六氣之標也。少陽之上十八句，其火燥風寒熱濕為治之氣，皆所謂六氣之本也。其中見之氣，乃六氣之中氣也。通前六氣之標言之，則本居上，標居下，中氣居本標之中，故曰本之下，中之見也。見之下，氣之標也。然中氣者，三陰三陽，各有夫婦之配合相守，而人之臟腑經脈皆應之。故少陽本標之中見厥陰，厥陰本標之中見少陽，而互為中氣相守，而人之膽與三焦為少陽經，亦絡肝與心包之厥陰經，而肝與心包又絡膽與三焦而互交也。陽明本標之中見太陰，太陰本標之中見陽明，而互為中氣相守，則人之胃與大腸為陽明經，亦絡脾肺之太陰經，而脾肺又絡胃與大腸經而互交也。太陽本標之中見少陰，少陰本標之中見太陽，而互為中氣相守，則人之膀胱小腸為太陽經，亦絡腎與心之少陰經，而腎與心又絡小腸膀胱而互交也。本標不同，氣應異象者，謂太陽少陰二氣也。太陽之上，寒氣治之，是標陽本寒，不同其氣，應則太陽所至為寒，生中為溫，而寒溫異象也。少陰之上，熱氣治之，是標陰本熱，不同其氣，應則少陰所至為熱，生中為寒，而熱寒異象也。此迺天地運氣之標本也。又[標本病傳]論及《靈樞》病本篇皆以先病為本，後病為標，惟中滿小大便不利二病，或為本，或為標，皆不分標本而先治其標，其餘百病皆先治其本也。此迺病體先後分標本也。又[湯液醪醴]論曰：病為本，工為標。此以病人醫人分標本也。此節所謂本者，蓋以風寒暑濕燥火為本也。所謂標者，以三陰三陽為標也。如天之本在風，標在厥陰，則人之病在肝，而厥陰之中見少陽，則又在於膽。天之本在火，標在少陽，則人之病在膽，而少陽之中見厥陰，則又在於肝，故病生於本似易知，而治標之方則難必，殊不知病自本始，則知標病之所由來也。治之者，亦即其本而推之，則得標之所以立其方矣。假如本在於風，則標之方亦在於風耳。大義又見下文之下節。】
【`張志聰`曰：此論三陰三陽之有本有標也。病生於本者，生於風寒熱濕燥火也。生於標者，生於三陰三陽之氣也。如太陽為諸陽之首而本於寒水，少陰為陰中之太陰而本於君火，陽明迺陽盛之氣而本於清肅，厥陰主陰極而本於風木之陽，此陰陽中又有標本之不同也。病反其本者，如病寒而反得太陽之熱化，病熱而反見少陰之陰寒，病在陽而反見清肅之虛寒，病在陰而反得中見之火熱，所謂病反其本，得標之病也。治反其本者，如病本寒而化熱，則反用涼藥以治熱，如病本熱而化寒，則反用熱藥以治寒，如病在陽明而化虛冷，則當溫補其中氣，如病在厥陰而見火熱，又當逆治其少陽，所謂治反其本，得標之方。少陽少陰，標本相同，皆從陽熱陰濕而治。】

帝曰：善。六氣之勝，何以候之？
岐伯曰：乘其至也。清氣大來，燥之勝也，風木受邪，肝病生焉。熱氣大來，火之勝也，金燥受邪，肺病生焉。寒氣大來，水之勝也，火熱受邪，心病生焉。濕氣大來，土之勝也，寒水受邪，腎病生焉。風氣大來，木之勝也，土濕受邪，脾病生焉。所謂感邪而生病也。乘年之虛，則邪甚也。失時之和，亦邪甚也。遇月之空，亦邪甚也。重感於邪，則病危矣。有勝之氣，其必來復也。
帝曰：其脈至何如？
岐伯曰：厥陰之至，其脈弦；少陰之至，其脈鉤；太陰之至，其脈沉；少陽之至，大而浮；陽明之至，短而濇；太陽之至，大而長。至而和則平，至而甚則病，至而反者病，至而不至者病，未至而至者病，陰陽易者危。
【`王冰`曰：肝病生謂流於膽，肺病生謂流於迴腸大腸，心病生謂流於三焦小腸，腎病生謂流於膀胱，脾病生謂流於胃也。外有其氣而內惡之，中外不喜，因而遂病，是謂感也。甚，謂歲氣不足，外邪湊之也。失時之和，謂六氣臨統，與位氣相剋，感之而病，亦隨所不勝，而與內臟相應，邪復甚也。遇月之空，謂上弦前下弦後，月輪中空也。重感於邪，謂年已不足，邪氣大至，是一感也。年已不足，天氣剋之，此時感邪，是重感也。內氣召邪，天氣不祐，病不危可乎？然天地之氣，不能相無，故有勝之氣，其必來復也。脈若軟虛而滑，端直以長，是謂弦。實而強則病，不實而微亦病，不端直長亦病，不當其位亦病，位不能弦亦病。來勝去衰，如偃帶鉤，是謂鉤。來不勝，去反盛則病，來盛去盛亦病，來不盛去不盛亦病，不偃帶鉤亦病，不當其位亦病，位不能鉤亦病。沉，下也，按之乃得，下諸位脈也。沉甚則病，不沉亦病，不當其位亦病，位不能沉亦病。浮，高也。大，謂稍大諸位脈也。大浮甚則病，浮而不大亦病，不大不浮亦病，不當其位亦病，位不能大浮亦病。往來不利，是謂濇也。往來不遠，是謂短也。短甚則病，濇甚則病，不短不濇亦病，不當其位亦病，位不能短濇亦病。往來遠，是謂長。大甚病，長甚亦病，長而不大亦病，大而不長亦病，不當其位亦病，位不能長大亦病。去其太甚則為平調，不弱不強，是謂和也。弦似張弓弦，滑如連珠，沉而附骨，浮高於皮，濇而止住，短如麻黍，大如帽簪，長如引繩，皆謂至而太甚。應弦反濇，應大反細，應沉反浮，應浮反沉，應短濇反長滑，應軟虛反強實，應細反大，是皆為氣反常平之候，有病廼如此也。至而不至者，氣位已至而脈氣不應也。未至而至者，謂按曆占之，凡得節氣當年六位之分，當如南北之歲，脈象改易而應之。氣序未移而脈先變易，是先天而至，故病陰陽易者，謂不應天常，氣見交錯，失其恒位。更易見之，陰位見陽脈，陽位見陰脈，是易位而見也。二氣之亂，故氣危。】
【`馬蒔`曰：此言六氣之勝，氣有可候而脈有可診也。清氣大來，可以候燥之勝，廼陽明燥金所司也，故金來勝木，則風木受邪。肝病廼生。熱氣大來，可以候火之勝，廼少陰少陽所司也，故火來勝金，則金燥受邪，肺病廼生。寒氣大來，可以候水之勝，廼太陽寒水所司也，故寒來勝火，則心病乃生。濕氣大來可以候上之勝，廼太陰濕土所司也，故土來勝水，腎病廼生。風氣大來，可以候木之勝，廼厥陰風木所司也，故木來勝土，脾病廼生。正以歲木不足，則外有清邪，歲火不足，則外有寒邪，歲土不足，則外有風邪，歲水不足，則外有熱邪，歲金不足，則外有濕邪，乃乘年之虛，斯邪之所以甚耳。且六氣有主氣，有客氣，主氣主乎四時，春溫夏熱，秋涼冬寒者，其宜也。而客氣加之，或主勝，或客勝，則失時之和，亦邪之所以甚耳。[八正神明]論曰：月始生則血氣始精，衛氣始行。月郭滿則血氣實，肌肉堅。月郭空則肌肉減，經絡虛，衛氣去形獨居。故遇月之空，亦邪之所以甚耳。此則重感於邪，病之所以危也。但有勝之氣，必有復之氣，其機又相因者耳。六氣之至，必有其脈，厥陰之至，其脈弦，軟虛而滑，端直以長也。少陰之至，其脈鉤，來盛去衰，如偃帶鉤也。太陰之至，其脈沉，沉者不浮也。少陽之至，大而浮，大則不小，浮則不沉也。陽明之至，短而濇，短則不長，濇則不利也。太陽之至，大而長，大則不小，長則不短也。如六脈之至而和平則為平脈，如六脈之至而甚如太弦太鉤之類，六脈之至而反，如應弦反濇、應大反細、應沉反浮、應浮反沉、應濇反滑、應滑反濇應長反短、應短反長之類，如氣候已至而脈氣不至，如氣候未至而脈氣先至，此皆不免於病也。上文感邪而生病，諸脈見矣，如脈宜見於寸為陽位，而反見於尺，脈宜見於尺為陰位，而反見於寸，此皆必至於危也。上文重感於邪則病危，其陰陽必反矣。】
【`張志聰`曰：風寒熱濕燥，在天四時之五氣，木火土金水，在地四時之五行。五氣之勝五行，五行而病五臟，是五臟之外合五行，而五行之上呈五氣也。乘年之虛者，主歲之氣不及也。如木運不及則清氣勝之，火運不及則寒氣勝之，土運不及則風氣勝之，金運不及則熱氣勝之，水運不及則濕氣勝之，此歲運之不及，而四時之勝氣又乘而侮之。失時之和者，四時之氣衰也，如春氣不足則秋氣勝之，夏氣不足則冬氣勝之，長夏之氣不足則春氣勝之，秋氣不足則夏氣勝之，冬氣不足則長夏之氣勝之。遇月之空者，月廓空之時也。重感於邪者，乘年之虛，失時之和，遇月之空，是謂三虛而感於邪，則病危矣。有勝之氣，其必來復者，春有慘悽殘賊之勝，則夏有炎暑燔爍之復；夏有慘悽凝冽之勝，則四維有埃昏大雨之復；四維發振拉飄騰之變，則秋有肅殺霖霪之復；秋有炎爍燔燎之變，則冬有冰雹霜雪之復；冬有埃昏驟注之變，則春有飄蕩振拉之復。此四時之勝而必有復也。夫六氣之應六脈也，厥陰主木，故其脈弦；少陰主火，故其脈鉤；太陰主土，故其脈沉；少陽主火，故大而浮；陽明主金，故短而濇；太陽主水而為諸陽主氣，故大而長。如脈至而和則為平人，脈至而甚則為病脈，所至之脈與時相反者病，及時而脈不至者病，未及時而脈先至者病，如三陰主時而得陽脈，三陽主時而得陰脈者危。】


★ 素問·至真要大論篇第七十四 【 下】

帝曰：六氣標本所從不同，奈何？
岐伯曰：氣有從本者，有從標本者，有不從標本者也。
帝曰：願卒聞之。
岐伯曰：少陽太陰從本，少陰太陽從本從標，陽明厥陰不從標本，從乎中也。故從本者化生於本，從標本者有標本之化，從中者以中氣為化也。
帝曰：脈從而病反者，其診何如？
岐伯曰：脈至而從，按之不鼓，諸陽皆然。
帝曰：諸陰之反，其脈何如？
岐伯曰：脈至而從，按之鼓甚而盛也。是故百病之起，有生於本者，有生於標者，有生於中氣者，有取本而得者，有取標而得者，有取中氣而得者，有取標本而得者，有逆取而得者，有從取而得者，逆正順也。若順逆也。故曰，知標與本，用之不殆，明知逆順，正行無間，此之謂也。不知是者，不足以言診，足以亂經。故《大要》曰，粗工嘻嘻，以為可知，言熱未已，寒病復始，同氣異形，迷診亂經，此之謂也。夫標本之道，要而博，小而大，可以言一而知百病之害。言標與本，易而勿損，察本與標，氣可令調。明知勝復，為萬民式，天之道畢矣。
【`王冰`曰：從本從標從中，皆以其為化主之用也。化，謂氣化之元主也。有病以元主氣，用寒熱治之。脈從而病反，言病熱而脈數，按之不動，迺寒盛格陽而致之，非熱也。諸陰之反，言形證是寒，按之而脈氣鼓擊於手下盛者，此為熱盛拒陰而生病，非寒也。反佐取之，是為逆取。奇偶取之，是為從取。寒病治以寒，熱病治以熱，是為逆取。若寒盛格陽，治熱以熱，熱盛拒陰，治寒以寒之類，皆謂之逆。外雖用逆，中迺順也。故曰，此逆迺正順也。若寒格熱而治以寒，熱拒寒而治以熱，外則雖順，中氣迺逆，故方若順是逆也。嘻嘻，言心意怡悅，以為知道終盡也。六氣之用，粗之與工，得其半也。厥陰之化，粗以為寒，其迺是溫；太陽之化，粗以為熱，其迺是寒。由此差互，用失其道，故其學問識用，不達工之道半矣。太陽少陰，各有寒化熱，量其標本，應用則正反矣。何以言之？太陽本寒而標熱，少陰本熱而標寒，方之用亦如是。厥陰陽明中氣亦爾。厥陰之中氣為熱，陽明之中氣為濕，此二氣亦反其類太陽少陰也。然太陽與少陰有標本，用與諸氣不同，故曰同氣異形也。夫一經之標本，寒熱既殊，言本當究其標，論標合尋其本，言氣不窮其標本，論病未辨其陰陽，雖同一氣而生且阻寒溫之候，故心迷正理，治益亂經，呼曰粗工，允膺其稱爾。夫天地變化，尚可盡知，況一人之診，而云冥昧，得經之要，持法之宗，為天下師，尚卑其道，萬民之式，豈曰大哉！】
【`馬蒔`曰：此言六氣各有所從之標本，而百病皆當知標本。從者取也。六氣有從本而取之者，正以少陽之本火，太陰之本濕，本末同，故從本也。何也？以氣化從本而生也。有從本從標而取之者，正以少陰之本熱，其標陰，蓋君火生於午，午者一陰生之位，火本熱而其氣當陰生之初，故標本異，而君火屬少陰也。太陽之本寒，其標陽，蓋水居北方子，而子者一陽生之位，水本寒而其氣當陽生之初。故標本異而寒水屬太陽，故從本從標也。何也？以氣化從本標而生也。有不從本標而從中氣以取之者，陽明之中太陰，厥陰之中少陽，本末與中不同，故不從標本從乎中者。何也？以氣化從中氣而生也。其有病熱而脈鼓，是脈從也，若按之不鼓，迺寒盛格陽所致，非熱也。凡諸陽脈之不鼓者，可以類推其非陽病矣。病寒而脈沉，是脈從也，若按之鼓甚而盛，迺熱盛拒陰所致，非寒也。凡諸陰脈之太鼓者，可以類推其非陰病矣。此脈之從而病之所以反也。是故百病之生，有生於本者，有生於標者，有生於中氣者，氣化與是身相須也。人之治病者，有取本而得者，有取標而得者，有取中氣而得者，有兼取標本而得者，有逆取而得之者，即寒病治以熱，熱病治以寒，如上文反其佐以取之者是也。有從取而得者，即寒病治以熱，熱病治以寒，如上文奇之不去，則偶之者是也。但逆取而得之者，人皆以為逆，而不知寒盛格陽，治宜以熱，熱盛格陰，治宜以寒，外雖若逆，而中則甚順，正其所以為順也，若寒格陽而治以寒，熱格寒而治以熱，則外雖若順，中氣迺逆，此其所以為逆也。】
【`張志聰`曰：風寒暑濕燥火六氣為本，三陰三陽為標，陰濕之土，而標見太陰之陰。初陽之火，而標見少陽之陽。是標之陰陽，從本化生。故太陰少陽從本，少陰之本熱，而標見少陰之陰，太陽之本寒，而標見太陽之陽。陰中有陽，陽中有陰，有水火寒熱之化，故少陰太陽，從本從標。陽明之上，燥氣治之，中見太陰，厥陰之上，風氣治之，中見少陽。蓋陽明司四時之秋令，而太陰主四氣之清秋，厥陰為兩陰交盡，陰盡而一陽始生，是以陽明厥陰，從中見之化也。脈從者，陽病而得陽脈，陰病而得陰脈也。如太陽陽明之病，其脈至而浮，是脈之從也。其病反陰寒者，太陽之病從本化，陽明之病，從中見之陰化也。故脈雖浮而按之不鼓也。如少陰厥陰之病，其脈至而沉，是脈之從也。其病反陽熱者，少陰之病從標化，厥陰之病，從中見之火化也。故脈雖沉而按之鼓甚也。是脈有陰陽之化，而病有標本之從也。且如太陽病，頭痛發熱，煩渴不解，此太陽之病本也。如手足攣急，或汗漏脈沉，此太陽之病標也。如少陰病，脈沉者急溫之，宜四逆湯，此少陰之病標也。如少陰病，得之二三日，口燥咽乾者，急下之，宜大承氣湯，此少陰之病本也。如陽明病，發熱而渴，大便燥結，此陽明之病陽也。如胃中虛冷，水穀不別，食穀欲嘔，脈遲惡寒，此陽明感中見陰濕之化也。如厥陰病，脈微手足厥冷，此厥陰之病陰也。如消渴氣上衝心，心中疼熱，此厥陰感中見少陽之火化也。如太陰標陰而本濕，故當治之以四逆輩。少陽標陽而本火，則宜散之以清涼。治傷寒六經之病，能於標本中求之，思過半矣。夫百病之生，總不出於六氣之化，如感風寒暑濕燥火而為病者，病天之六氣也。天之六氣，病在吾身，而吾身中又有六氣之化，如中風天之陽邪也，病吾身之肌表，則為發熱欬嚏，在筋骨則為痛痺拘攣，在腸胃則為下利飧泄，或為燥結閉癃，或直中於內，則為霍亂嘔逆，或為厥冷陰寒，此表裏陰陽之氣化也。如感吾身之陽熱則為病熱，感吾身之陰寒則為病寒，感吾身之水濕則為痰喘，感吾身之燥氣則為便難，如中於腑則暴仆而卒不知人，中於臟舌即難言而口唾涎沫。又如傷寒天之陰邪也，或中於陰，或中於陽，有中於陽而反病寒者，有中於陰而反病熱者，是吾身之陰中有陽，陽中有陰，標本陰陽之氣化也。如感吾身中之水濕，則為青龍五苓之證；如感吾身中之燥熱，又宜於白虎承氣諸湯。此止受天之一邪，而吾身中有表裏陰陽變化之不同也。又如夏月之病，有手足厥冷而成薑桂參附之證者，蓋夏月之陽氣，盡發越於外，而裏氣本虛，受天之風暑，而反變為陰寒，皆吾身之氣化，非暑月之有傷寒也。是以神巧之士，知標本之病生，則知有標本之氣化，知標本之氣化，則能用標本之治法矣。故知標與本，用之不殆，明知順逆，正行無間。此之謂也。逆者以寒治熱，以熱治寒，故曰逆正順也。從者以熱治熱，以寒治寒，故曰若順逆也。如陰陽寒熱之中，又有病熱而反寒者，如厥深熱亦深之類是也。又有病寒而反熱者，如揭去衣被，欲入水中，此孤陽外脫，急救以參附之證。粗工嘻嘻以為可知，言熱未已，寒病復始，同氣異形，迷診亂經，此之謂也。標本之道，雖為要約，而其用則廣博，雖為微小，而其用則宏大，可以言一而知百病之害者，惟知標本故也。言標與本，則施治平易而無傷損，察本與標，則六氣雖變，可使均調。明知標本勝復，則足以為民式。六氣在天之道畢矣。按經云：夏傷於暑，冬傷於寒。即受淒滄寒水之氣，亦不過病瘧，即過食生冷水冰，亦止病下利，若曰，夏月傷寒，則當冬時病暑，此皆不知氣化之故耳。】

帝曰：勝復之變，早晏何如？
岐伯曰：夫所勝者，勝至已病，病已慍，慍而復已萌也。夫所復者，勝盡而起，得位而甚。勝有微甚，復有少多，勝和而和，勝虛而虛，天之常也。
帝曰：勝復之作，動不當位，或後時而至，其故何也？
岐伯曰：夫氣之生，與其化衰盛異也。寒暑溫涼，盛衰之用，其在四維。故陽之動，始於溫，盛於暑；陰之動，始於清，盛於寒。春夏秋冬，各差其分。故《大要》曰，彼春之暖，為夏之暑；彼秋之忿，為冬之怒。謹按四維，斥候皆歸。其終可見，其始可知，此之謂也。
帝曰：差有數乎？
岐伯曰：又凡三十度也。
帝曰：其脈應皆何如？
岐伯曰：差同正法，待時而去也。《脈要》曰，春不沉，夏不弦，冬不濇，秋不數，是謂四塞。沉甚曰病，弦甚曰病，濇甚曰病，數甚曰病，參見曰病，復見曰病，未去而去曰病，去而不去曰病。反者死。故曰氣之相守司也，如權衡之不得相失也。夫陰陽之氣清，靜則生化治，動則苛疾起，此之謂也。
【`王冰`曰：此言陽盛於夏，陰盛於冬，清盛於秋，溫盛於春，天之常候，然其勝復氣用，四序不同，其何由哉？寒暑溫凉，盛衰之用，其在四維者，言春夏秋冬四正之氣，在於四維之分也。即事驗之，春之溫，正在辰巳之月；夏之暑，正在午未之月；秋之凉，正在戌亥之月；冬之寒，正在丑寅之月。春始於仲春，夏始於仲夏，秋始於仲秋，冬始於仲冬。故丑之月，陰結層冰於厚地；未之月，陽焰電掣於天垂；戌之月，霜清肅殺而庶物堅；辰之月，風扇和舒而陳柯榮秀。此則氣差其分，昭然而不可蔽也。然陰陽之氣，生發收藏，與常法相會，徵其氣化，及在人之應，則四時每差，其日數與常法相違，從差法乃正當之也。彼春之暖，為夏之暑；彼秋之忿，為冬之怒，言氣之少壯也。陽之少為暖。其壯也為暑；陰之少為忿，其壯也為怒。此悉謂少壯之異氣，證用之盛衰，俱立盛衰於四維之位，則陰陽終始應用，皆可知矣。度者，日也。差同正法，待時而去，謂脈亦差以隨氣應也。待差日足應王氣至而乃去也。四塞者，天地四時之氣，閉塞而無所運行也。但能應天和氣，是則為平。若形見太甚，則皆病脈。參謂參和諸氣。來見，復見，謂再見已衰已死之氣也。去，謂王已而去者也。日行之度，未出於差，是為天氣未出，日度過差，是謂天氣已去，而脈尚在，既非得應，故曰病也。若夏見沉，秋見數，冬見緩，春見濇，是謂反也。犯違天命，生其能久乎？權，衡秤也。天地之氣，寒暑相對，溫清相望如持秤也。高者否，下者否，兩者齊等，無相奪倫，則清靜而生化，各得其分也。動，謂變動常平之候，而為災眚也。苛，重也。林億云：按[六元正紀]大論曰，差有數乎？曰，後皆三十度而有奇也。此云三十度者，此文為略也。又按上文秋不數，是謂四塞。此反者死之。注云，秋見數，是謂反，蓋以脈差只在仲月，差之度盡，而數不去，謂秋之季月，而脈尚數，則為反也。】
【`馬蒔`曰：此言勝復之變，其報以稱，其動以漸，其應以脈也。夫所勝者勝至已病，正慍慍然而復氣已萌，正以所復者，勝盡而起，得復之位而甚，視其勝之微甚，而為復之多少，彼勝和則復和，設勝甚而虛則復亦甚而虛，此乃天道之常，正勝復之不早不晏者也。然有動不當位，後時而至者，亦六氣之所生，隨其化有盛衰之異耳。故寒暑溫凉者，乃盛衰之用也。何也？春夏秋冬，為四正之氣，而必四維為之始，故陽之動，必始於溫而盛於暑，所謂彼春之暖，為夏之暑者，是也。陰之動，必始於凉而盛於寒，所謂彼秋之忿，為冬之怒者，是也。此春夏秋冬，各差其分，然必始於四維，而後盛於四正。故所謂謹按四維，斥候皆歸，則始終可知可見者是也。彼其數之差者，大凡計三十度四十三刻有奇耳。然脈氣之應，亦與差同法，待後時之至，則前脈去。故《脈要》有曰，春脈宜弦，然由冬脈之沉者以馴至之，故尚有沉意；夏脈宜數，然由春脈之弦者以馴至之，故尚有弦意；秋脈宜濇，然由夏脈之數者以馴至之，故尚有數意；冬脈宜沉，然由秋脈之濇者以馴至之，故尚有濇意。若春不沉，夏不弦，冬不濇，秋不數，是謂天地之氣四塞不通也。但春可帶沉，而沉甚則為病；夏可帶弦，而弦甚則為病；冬可帶濇，而濇甚則為病；秋可帶數，而數甚則為病。或諸脈參見，或重復來見，或時未去而脈先去，或時已去而脈不去，皆不免於病。若夏見沉脈，秋見數脈，冬見緩脈，春見濇脈，則為反者死矣。故曰，氣之相守司也，自溫而暑，自涼而寒，如權衡然。人能順此陰陽之氣，養以清靜則生化治，若躁動則苛疾起，以不能順時也。】
【`張志聰`曰：此章言日月運行，一寒一暑，四時之氣。由微而盛，由盛而微，從維而正，從正而維，寒溫互換，涼暑氣交，勝復之氣，有盛有衰，隨時先後，是以有早有晏也。陽之動，始於溫，盛於暑，陰之動，始於清，盛於寒，是由微而甚也。如春之沉，夏之弦，秋之數，冬之濇，是冬之餘氣，尚交於春，春之餘氣，尚交於夏，夏之餘氣，尚交於秋，秋之餘氣，尚交於冬，是由盛而微也。所謂正者，春夏秋冬之正方也。維者，春夏之交，夏秋之交，秋冬之交，冬春之交，四隅之四維也。四時之氣，從維而正，復從正而維，寒溫氣交，涼暑更互，環轉之不息也。是以勝至已病，病已慍，慍而復已萌者，謂復氣已發萌於勝氣之時也。如春有慘悽殘賊之勝，是金氣之勝木也。夏有炎暑燔爍之復，是火氣之復金也。而火氣已萌於勝病慍慍之時，是復氣之早發於本位之三十度也。所復之氣，俟勝盡而起，至炎夏所主之本位而甚，是勝氣早而復氣將來亦早也。是以勝氣甚則復氣多，勝氣微則復氣少，勝氣和平而復亦和平，勝氣虛衰而復亦虛衰，此天道之常也。如勝復之作，動不當位，後時而至者，此勝復之晏也。夫氣之生，生於前之氣交，如夏氣之生於季春也。氣之化，化於後之氣交，如春氣之流於孟夏也。勝復之氣有盛衰，是以有早晏之異也。蓋氣之盛者，勝於本位以前所生之三十度；氣之衰者，流於本位以後所化之三十度，故不當其位也。如金氣衰而勝於春夏之交，則復氣亦衰，而復於夏秋之交矣。是勝虛而虛，後時而至也。此四時之氣，前後互交，是以勝復之盛衰，隨四時之氣交，而或前或後也。故曰，盛衰之用，其在四維。又曰，謹按四維，斥候皆歸，其終可見，其始可知，謂勝復之早晏，皆歸於四維之斥候，或早而在於始之前三十度，或晏而在於終之後三十度也。復以脈候而證明氣化之交通，故曰，是謂四塞，謂春夏秋冬之氣，不相交通，則天地四時之氣皆閉塞矣。正者，四時之正位也，言脈同四時之正法，而前後相交，待時而去者，待終三十度而去也。如春之沉，尚屬冬之氣交，終正月之三十日，而春氣始獨司其令也。春不沉則冬氣不交於春，夏不弦則春氣不交於夏，秋不數則夏氣不交於秋，冬不濇則秋氣不交於冬，是四時之氣不相交通而閉塞矣。夫四時之氣，盛於主位之時，而微於始生，衰於交化，是以甚則病也。參見者，謂春初之沉弦竝見，夏初之弦數並見也。復見者，已去而復見也。未去而去者，未及三十度而去也。去而不去者，已至三十日應去而不去也。反者，謂四時反見賊害之脈也。故曰，氣之相守司也，如權衡之不得相失也。言四時之氣，守於本位，司於氣交，猶權衡之不相離也。四時陰陽之氣，清靜則生化治。生化者，生於前而化於後也。動者，氣之亂也。按生者，生於主時之前三十度；化者，化於主時之後三十度。故曰，其終可見，其始可知，見化之終，則知生之始，生化之無窮也。】

帝曰：幽明何如？
岐伯曰：兩陰交盡，故曰幽。兩陽合明，故曰明。幽明之配，寒暑之異也。
【`王冰`曰：兩陰交盡於戌亥，兩陽合明於辰巳，《靈樞》[繫日月](陰陽繫日月)論云：亥十月，左足之厥陰。戌九月，右足之厥陰。此兩陰交盡，故曰厥陰。辰三月，左足之陽明。巳四月，右足之陽明。此兩陽合於前，故曰陽明。然陰交則幽，陽合則明，幽明之象，當由是也。寒暑位西南東北，幽明位西北東南，幽明之配，寒暑之位，誠斯異也。】
【`馬蒔`曰：承上節有四維二字，遂問陰乃稱幽，陽乃稱明，其義何居？伯言西北為幽，是在左為北，而在右為西，兩陰之交，盡於此矣。東南稱明，是在左為東，而在右為南，是兩陽於此合明也。正幽明之所以相配，而寒暑因之以異耳。】
【`張志聰`曰：幽明者，陰陽也。兩陰交盡，陰之極也，故曰幽。兩陽合明，陽之極也，故曰明。陰極則陽生，陽極則陰生，寒往則暑來，暑往則寒來，故幽明之配，寒暑之異也。此復申明陽之動，始於溫，盛於暑，陰之動，始於清，盛於寒，四時之往來，總屬陰陽寒暑之二氣耳。】

帝曰：分至何如？
岐伯曰：氣至之謂至，氣分之謂分，至則氣同，分則氣異，所謂天地之正紀也。
【`王冰`曰：言冬夏二至，是天地氣主歲至其所在也。春秋二分，是間氣，初二四五四氣，各分其政於主歲左右也。故曰至則氣同，分則氣異也。所言二至二分之氣配者，此所謂是天地氣之正紀也。】
【`馬蒔`曰：此言時有分至之義，迺天地之正紀也。立春、春分、立夏、夏至、立秋、秋分、立冬、冬至，此八節也。然冬夏言至者，以六氣言之，則五月半司天之氣，至其所在，十一月半在泉之氣，至其所在。以四時之令言之，則陰陽至此為極至，故謂之曰至也。然二至之前，為芒種、小滿、立夏，為大雪、小雪、立冬，二至之後，為小暑、大暑，為小寒、大寒，其寒熱之氣無甚異也，故曰至則氣同。春秋二分者，以六氣言之，則二月半初氣終而交二之氣，八月半四氣盡而交五之氣，若以四時之氣言之，則陰陽寒暄之氣，至此而分，其晝夜分為五十刻，則迺陰陽之中正也，故曰分則氣異。此迺天地之正紀也。】
【`張志聰`曰：氣至，謂冬夏之二至。氣分，謂春秋之二分。此承上文以申明彼春之暖，為夏之暑，彼秋之忿，為冬之怒，言二至之時，總屬寒暑陰陽之二氣，氣分之時，則有溫涼之不同也。】

帝曰：夫子言春秋氣始於前，冬夏氣始於後，余已知之矣。然六氣往復，主歲不常也，其補瀉奈何？
岐伯曰：上下所主，隨其攸利，正其味則其要也，左右同法。《大要》曰，少陽之主，先甘後鹹；陽明之主，先辛後酸；太陽之主，先鹹後苦；厥陰之主，先酸後辛；少陰之主，先甘後鹹；太陰之主，先苦後甘。佐以所利，資以所生，是謂得氣。
【`王冰`曰：以分至明六氣分位，則初氣四氣，始於立春立秋前各一十五日為紀法，三氣六氣，始於立夏立冬後各一十五日為紀法，由是四氣前後之紀，則三氣六氣之中，正當二至日也。故曰，春秋氣始於前，冬夏氣始於後也。然以三百六十五日易一氣，一歲已往，氣則改新，新氣既來，舊氣復去，所宜之味，天地不同，補瀉之方，應知先後，故復以問之也。主，謂主歲。得，謂得其性用也。得其性用，則舒卷由人，不得性用，則動生乖忤，豈祛邪之可望乎？適足以伐天真之妙氣爾。如是先後之味，皆謂有病，先瀉之而後補之也。】
【`馬蒔`曰：此言六氣主歲，各有宜用之正味也。司天主上半歲，在泉主下半歲，隨所宜用，其要以正味為主。司天之左右間與司天同，在泉之左右間與在泉同，大要半歲所主，其六味各有先後也。故曰，少陽之主，先甘後鹹等云云也。】
【`張志聰`曰：春秋之氣始於前者，言春在歲半以上之前，秋在歲半以下之前，夏冬之氣，在二氣之後，謂四時之主氣也。六氣往復，主歲不常者，謂加臨之客氣，六期環轉無有常位也。此章論四時之主氣，前後交通，得氣之清靜者也。若受客勝以動之，又不能循序而苛疾起矣。是以上下所主及左右之間氣，當隨其攸利，正其味以調之，迺其要也。大要宜先瀉而後補之，蓋以佐主氣之所利，資主氣之所生，是謂得四時之氣，生化而交通也。按前章論客氣之補瀉，先補而後瀉者，在客之本氣而論也。此復以先瀉而後補者，為四時之主氣而言也。按春之暖為夏之暑，秋之忿為冬之怒，故春秋之氣始於前。再按客勝為順，然客勝則主氣不能清靜生化也。故大要以先瀉後補。】

帝曰：善。夫百病之生也，皆生於風寒暑濕燥火，以之化之變也。經言盛者瀉之，虛者補之。余錫以方士，而方士用之，尚未能十全，余欲令要道必行，桴鼓相應，猶拔刺雪汙，工巧神聖，可得聞乎？
岐伯曰：審察病機，無失氣宜，此之謂也。
帝曰：願聞病機何如？
岐伯曰：諸風掉眩，皆屬於肝；諸寒收引，皆屬於腎；諸氣膹鬱，皆屬於肺；諸濕腫滿，皆屬於脾；諸熱瞀瘛，皆屬於火；諸痛癢瘡，皆屬於心。諸厥固泄，皆屬於下；諸痿喘嘔，皆屬於上。諸禁鼓慄，如喪神守，皆屬於火；諸痙項強，皆屬於濕；諸逆衝上，皆屬於火；諸脹腹大，皆屬於熱；諸躁狂越，皆屬於火；諸暴強直，皆屬於風；諸病有聲，鼓之如鼓，皆屬於熱；諸病胕腫，疼酸驚駭，皆屬於火；諸轉反戾，水液渾濁，皆屬於熱；諸病水液。澄澈清冷，皆屬於寒；諸嘔吐酸，暴注下迫，皆屬於熱。故《大要》曰，謹守病機，各司其屬，有者求之，無者求之，盛者責之，虛者責之，必先五勝，疏其血氣，令其調達，而致和平，此之謂也。 【 喪，去聲。】
【`王冰`曰：風寒暑濕燥火，天之六氣也。靜而順者為化，動而變者為變，故曰之化之變。針曰工巧，藥曰神聖。病機，病之機要也。得其機要，則動小而功大，用淺而功深也。諸風掉眩者，以風性動，故木氣同之。收斂引急也。寒物收縮，故水氣同。諸氣膹郁，皆屬於肺者，如高秋氣凉，霧氣煙集，凉至則氣熱，復甚則氣殫，象肺可知也。膹，謂膹滿；鬱，謂奔迫也。氣之為用，故金氣同之。諸濕腫病，皆屬於脾者，蓋土薄則水淺，土厚則水深，土平則乾，土高則濕，故濕氣與土氣同之。諸痛癢瘡，皆屬於心者，蓋心寂則痛微，心躁則痛甚，百端之起，皆自心生，痛癢瘡瘍，故生於心下，謂下焦，肝腎氣也。夫守司於下，腎之氣也。門戶束要，肝之氣也。故諸厥固泄，皆屬下也。厥，謂氣逆。固，謂禁固。諸有氣逆上行及固不禁，出入無度，燥濕不恒，皆由下焦之主守也。上，謂上焦，心肺氣也。炎熱薄爍，心之氣也。承熱分化，肺之氣也。熱鬱化上，故病屬上焦。諸禁鼓慄，如喪神守者，熱之內作也。諸痙項強，太陽傷濕也。諸逆衝上，亦如火炎上之性用，故屬火。諸脹腹大，皆熱鬱於內，肺脹所生，故屬熱。諸躁狂越，皆熱盛於胃及四末，故亦屬熱。諸暴強直，皆陽內鬱而陰行於外，故屬風。反戾，筋轉也。水液，小便也。諸病水液，澄澈清冷，皆屬於寒，謂上下吐出溺出也。有無求之，虛盛責之，言悉由也。如大寒而甚，熱之不熱，是無火也；熱來復去，晝見夜伏，夜發晝止，時節而動，是無火也，當助其心。又如大熱而甚，寒之不寒，是無水也；熱動復止，倏忽往來，時動時止，是無水也，當助其腎。內格嘔逆，食不得入，是有火也。病嘔而吐，食久反出，是無火也。暴速注下，食不及化，是無水也。溏泄而久，止發無恒，是無水也。故心盛則生熱，腎盛則生寒，腎虛則寒動於中，心虛則熱收於內。又熱不得寒，是無火也。寒不得熱，是無水也。夫寒之不寒，責其無水，熱之不熱，責其無火，熱之不久，責心之虛，寒之不久，責腎之少。有者瀉之，無者補之，虛者補之，盛者瀉之。居其中間，疏其壅塞，令上下無礙，氣血通調，則寒熱自和，陰陽調達矣。是以方有治熱以寒，寒之而水食不入，攻寒以熱，熱之而昏躁以生，此則氣不疏通，壅而為是也。紀於水火，餘氣可知。故曰，有者求之，無者求之，盛者責之，虛者責之，令氣通調妙之道也。五勝，謂五行更勝也。先以五行寒暑溫涼濕酸鹹甘辛苦相勝為法也。】
【`馬蒔`曰：此言病機有十九條而有善治之法也。拔刺雪汙者，《靈樞》[九針十二原]篇曰：五臟有疾，譬猶刺也，猶汙也。刺雖久，猶可拔也。汙雖久，猶可雪也。夫善針者，取其疾也，猶拔刺也，猶雪汙也。工巧神聖之去疾，其分量高下皆有四者之分也。諸風掉眩，皆屬於肝者，言在天為風，在地為木，而在體為肝，故諸風證見而為掉為眩，皆屬於肝也。蓋肝主風木，故病如木之動，肝脈隨督脈會於巔，故頭旋眩而運也。《醫學綱目》云：風木盛則肝太過而病化風，如木太過，發生之紀病掉眩之類，俗謂之陽痓急驚等病，治以涼劑是也。燥金盛則肝為邪攻，而病亦化風，如陽明司天，燥金下臨，病掉眩之類，俗謂之陰痓慢驚等病，治以溫劑是也。劉河間曰：掉，搖也。眩，昏亂旋運也。風，主動也。蓋風氣甚而頭目眩運，由風木旺必是金衰不能制木，而木復生火，風火皆屬陽，多為兼化，陽主乎動，兩動相搏，則為之旋轉。故火本動也，焰得風則自然旋轉。如春分至小滿為二之氣，迺君火之位，自大寒至春分七十三日為初之氣，迺風木之位，故春分之後，風火相搏，則多起飄風，即旋風也，四時皆有之，由五運六氣，千變萬化，衝盪擊搏，推之無窮，安得失時而謂之無也？但有微甚而已，眩運而嘔吐者，風熱甚也。諸寒收引，皆屬於腎者，言腎屬水，水生寒，故諸寒證見而收斂引急，皆屬於腎，蓋以寒水甚則腎太過而病化寒，如太陽所至為屈伸不利之類，仲景用烏頭湯等劑是也。濕土勝則腎為邪攻而病亦化寒，如濕氣變病，筋脈不利之類，東垣用復煎健步等劑是也。諸氣膹鬱，皆屬於肺者，《醫學綱目》云：燥金甚則肺太過而病化膹鬱，如歲金太過，甚則欬喘之類，東垣謂之寒喘治以熱劑是也。火熱甚則肺為邪攻而病亦化膹鬱，如歲火太過病欬喘之類，東垣謂之熱喘治以寒劑是也。劉河間曰：膹，謂膹滿也。鬱，謂奔迫也。痿，謂手足痿弱無力以運動也。大抵肺主氣，氣為陽，陽主輕清而升，故肺居上部，病則真氣膹滿，奔迫不能上升，至於手足痿弱，不能收持，由肺金本燥，燥之為病，血液衰少，不能榮養百骸故也。經曰：指得血而能攝，掌得血而能握，足得血而能步。故秋金旺則露氣朦鬱而草木萎落，病之象也。諸濕腫滿，皆屬於脾者，蓋脾屬土，土能制水，今脾氣虛弱不能制水，水漬妄行而周身浮腫。故凡諸濕腫滿，皆屬脾土。故《醫學綱目》云：濕土盛則脾太過而病化濕，如濕勝則濡泄之類，仲景用五苓等去濕是也。風木勝則脾為邪攻而病亦化濕，如歲木太過病飧泄之類，如錢氏用宣風等劑是也。至於諸熱瞀瘛，皆屬於火者，蓋瞀謂神昏也，瘛謂肉動也，少陰少陽之火，熱甚則為斯疾也。諸痛癢瘡，皆屬於心者，蓋心屬火，故火甚則瘡痛，火微則瘡癢，皆屬之於心。故《醫學綱目》云：火熱甚則心太過而病化火熱。如歲火太過，諸譫妄狂越之類，俗謂之陽躁譫語等病，治以攻劑是也。寒水勝則心為邪攻而病亦化火熱，如歲水太過，病躁悸煩心譫妄之類，俗謂之陰躁鄭聲等病，治以補劑是也。至於諸厥固泄，皆屬於下者，蓋腎肝司其下焦，或氣逆而為厥，或不泄而為固，或不固而為泄，皆屬之於下焦也。諸痿喘嘔，皆屬於上者，蓋心肺司其上焦，[痿]論謂：五臟使人痿者，因肺熱葉焦，發為痿躄，又發之為喘為嘔，皆屬之於上焦也。諸禁鼓慄，如喪神守，皆屬於火者，蓋心藏神，又主火，凡諸有所禁，不能運持，而鼓動戰慄，如喪失守神，皆屬於火，以火極則寒也。諸痙項強，皆屬於濕者，蓋感風而體強曰痙，今諸痙項強而不和者，迺濕極則反兼風化也。諸逆衝上，皆屬於火者，蓋火之為性炎於上也。諸脹腹大，皆屬於熱者，劉河間曰：熱勝於內，則氣逆而為腫，陽熱氣甚則為腹脹，火主長而高茂，形貌彰顯，升明舒榮，皆腫脹之象也。諸躁狂越，皆屬於火者，劉河間曰：躁動煩熱而不寧，火之體也。熱甚於外，則肢體躁擾，熱甚於內，則神志躁動。狂者，狂亂而無止定也。越者，乖越禮法而失常也。腎主志故耳。心火旺則腎水衰，迺失志而狂越也。諸暴強直，皆屬於風者，蓋風性急卒，暴強勁直而不和柔，故皆屬於風也。諸病有聲，鼓之如鼓，皆屬於熱者。凡病鼓擊之如有聲然，此其內有火熱也。諸病胕腫，疼酸驚駭，皆屬於火者，凡病胕腫，以熱勝於內而陽氣鬱滯也。火實制金，不能平木，則木旺而為火化，故酸疼也。驚駭亦火勝，故皆屬於火也。諸轉反戾，水液渾濁，皆屬於熱者，蓋諸轉反戾，凡轉仄反戾之狀，如※匜之類，非水火濕熱無以變其質，其小便之水液渾濁，皆水得熱而渾濁，故皆屬於熱也。諸病水液澄澈清冷，皆屬於寒者，蓋凡小便之水液澄澈清冷，以內主寒而不濁，故皆屬於寒也。諸嘔吐酸暴注下迫，皆屬於熱者，凡人之為病，在上則諸嘔吐酸，在下則暴注下迫，此其上易越而下易迫者，皆屬於熱也。此病機者，計十有九。大要謹守病機，各司其屬，其在太過所化之病為盛，盛者真氣也。其在受邪所化之病為虛，虛者假氣也。故有其病化者，恐其氣之假，故有者亦必求之。無其病化者，恐其邪隱於中，凡寒勝化火，燥勝化風，及寒伏反躁，熱伏反厥之類，故無者亦必求之。其病之化似盛者，恐其盛之未真，故盛者亦必責之。其病之化似虛者，恐其虛之未真，故虛者亦必責之。皆用此一十六字為法，庶幾補瀉不差也。】
【`張志聰`曰：夫百病之始生也，皆生於風雨寒暑，陰陽喜怒，飲食居處，大驚卒恐，則血氣分離，陰陽破散。以上七篇，統論五運六氣之邪，皆外感天地之氣而為病。然人身之中，亦有五行六氣，或喜怒暴發，或居處失宜，或食飲不節，或卒恐暴驚，皆能傷五臟之氣而為病。是以此經言錫之方士，而方士用之，尚未能十全也。要道者，天地人三才之道也。桴鼓相應者，謂天地人之五行六氣，如聲氣之感應也。拔刺者，謂天地陰陽之邪，猶刺之從外入，宜拔而去之。雪汙，當是雪汗，謂在內所生之病機，使之如汗而發雪也。天地人三才之道並用，外內陰陽之法並施，斯成工巧神聖之妙。蓋天地之道，勝復之作，不形於診，重在望聞，內因之病，偏於問切也。病機者，根於中而發於外也。氣宜者，五臟五行之氣各有所宜也。五臟內合五行，五行內生六氣，是以五臟之氣病於內，而六氣之證見於外也。諸厥固泄，皆屬於下者，從上而下也。諸痿喘嘔，皆屬於上者，從下而上也。夫在上之陽氣，下逆則為厥冷；在下之陰氣，上乘則為痿痹；在上之水液，下行則為固泄；在下之水液，上行則為喘嘔。亦猶天地陰陽之氣，上下相乘，而水隨氣之上下也。其病機十九，皆五臟之氣而發見於形氣也。火者，少陽包絡之相火。熱者，君火之氣也。諸禁鼓慄，熱極生寒也。如喪神守，相火甚而心神不安也。風者木火之氣，皆能生風。反戾，了戾也。夫所發之病機，各有五臟五行之所屬。有者，謂五臟之病氣有餘。無者，謂五臟之精氣不足。盛者，責其太甚。虛者，責其虛微。如火熱之太過，當責其無水也。故必先使五臟之精氣皆勝，而後疏其氣血，令其調達，致使五臟之氣平和，此之謂神工也。】

帝曰：善。五味陰陽之用何如？
岐伯曰：辛甘發散為陽，酸苦涌泄為陰；鹹味涌泄為陰，淡味滲泄為陽。六者或收或散，或緩或急，或燥或潤，或軟或堅，以所利而行之，調其氣使其平也。
【`王冰`曰：涌，吐也。泄，利也。滲泄，小便也。言水液自廻腸泌別汁，滲入膀胱之中，自胞氣化之，而為溺以泄出也。】
【`馬蒔`曰：此言五味有陰陽之用，皆所以平病之氣也。味有辛甘，皆主於發散其汗而為陽，味有酸苦，皆所以上主於涌，下主於泄而為陰。其鹹味亦所以上主於涌，下主於泄而為陰；其淡味則下注滲泄而為陽。此滲泄者，主利小便，而上文涌泄之泄，則利大便也。凡此六者，則酸以收之，辛以散之，甘以緩之，酸以急之，苦以燥之，辛以潤之，鹹以軟之，苦以堅之，皆以所利而調其病氣，使之平耳。】
【`張志聰`曰：五味陰陽之用，調五臟者，有發有散，有涌有泄。六者之中，或收或散，或緩或急，或燥或潤，或軟或堅。如肝苦急而欲散，心苦緩而欲軟，脾苦濕而欲緩，肺苦逆而欲收，腎苦燥而欲堅，各隨其所利而行之，調其五臟之氣而使之平也。】

帝曰：非調氣而得者，治之奈何？有毒無毒，何先何後？願聞其道。
岐伯曰：有毒無毒，所治為主，適大小為制也。
帝曰：請言其制。
岐伯曰：君一臣二，制之小也；君一臣三佐五，制之中也；君一臣三佐九，制之大也。寒者熱之，熱者寒之，微者逆之，甚者從之，堅者削之，客者除之，勞者溫之，結者散之，留者攻之，燥者濡之，急者緩之，散者收之，損者益之，逸者行之，驚者平之。上之下之，摩之浴之，薄之劫之，開之發之，適事為故。
帝曰：何謂逆從？
岐伯曰：逆者正治。從者反治。從少從多，觀其事也。
帝曰：反治何謂？
岐伯曰：熱因寒用，寒因熱用，塞因塞用，通因通用。必伏其所主，而先其所因，其始則同，其終則異。可使破積，可使潰堅，可使氣和，可使必已。
帝曰：善。氣調而得者何如？
岐伯曰：逆之從之，逆而從之，從而逆之，疏氣令調，則其道也。
【`王冰`曰：夫病生之類有四：一者，始因氣動而內有所成；二者，不因氣動而外有所成；三者，始因氣動而病生於內；四者，不因氣動而病生於外。內成者，謂積聚、癥瘕、瘤氣、癭起、結核、癲癎之類也。外成者，謂癰腫、瘡瘍、痂疥、疽痔、掉瘛、浮腫、目赤、瘭胗、胕腫、痛癢之類也。生於內者，謂留飲、澼食、飢飽、勞損、宿食、霍亂、悲恐、喜怒、想慕、憂結之類也。生於外者，謂瘴氣、賊魅、蟲蛇、蠱毒、蜚屍鬼擊、衝薄墜墮、風寒暑濕、斫射刺割捶撲之類也。如是四類，有獨治內而愈者，有兼治內而愈者有獨治外而愈者，有兼治外而愈者，有先治內後治外而愈者，有先治外後治內而愈者，有須齊毒而攻擊者，有須無毒而調引者，凡此之類，方法所施，或重或輕，或緩或急，或收或散，或潤或燥，或軟或堅，但能破積愈疾，解急脫死，則為良方，非必以先毒為是，後毒為非，無毒為非，有毒為是，必量病輕重大小制之者也。夫病之微小者，猶夫火也，遇草而焫，得木*木：原本作水，據《素問·[至真要]大論》王冰註文改。*而燔，可以濕伏，可以水滅，故逆其性氣以折之攻之。病之大甚者，猶龍火也，得濕而焰，遇水而燔，不知其性以水濕折之，適足以光焰詣天，物窮方止矣。識其性者，反常之理，以火逐之，則燔灼自消，焰光撲滅。逆之謂以寒攻熱，以熱攻寒，從之謂攻以寒熱，雖從其性用，不必皆同，故下文曰逆者正治，從者反治，從少從多，觀其事也。此之謂乎？適事為故者，量病證候適事用也。逆者正治，從者反治者，逆病氣而正治，則以寒攻熱，以熱攻寒，雖從順病氣，乃反治法也。從少，謂一同而二異；從多，謂二同而三異也。言盡同者，是奇制也。夫大寒內結，稸聚疝瘕，以熱攻除寒，格熱反縱，反縱之則痛發尤甚，攻之則熱不得前，方以蜜煎烏頭，佐之以熱，蜜多其藥服已便消，是則張公從此而以熱因寒用也。有火氣動服，冷已過熱為寒格，而身冷嘔噦，嗌乾口苦，惡熱好寒，眾議攸同，咸呼為熱，冷治則甚，其如之何？逆其好則拒治，順其心則加病，若調寒熱逆冷熱必行則熱物冷服，下嗌之後，冷體既消，熱性便發，由是病氣隨愈，嘔噦皆除，情且不違，而致大益，醇洒冷飲，則其類矣，是則以熱因寒用也。所謂惡熱者，凡諸食餘氣主於生者，林億云：病熱者寒攻不入，惡其寒勝，熱乃消除，從其氣則熱增，寒攻之則不入，以豉豆諸冷藥酒漬或溫服之，酒熱氣同，固無違忤，酒熱既盡，寒藥已行，從其服食，熱便隨散，此寒因熱用也。或以諸冷物熱齊和之、服之、食之，熱復圍解，是亦寒因熱用也。又熱食猪肉及粉葵乳，以椒薑橘熱齊和之，亦其類也。又熱在下焦，治亦然。假如下氣虛乏，中焦氣壅，胠脅滿甚，食已轉增，粗工之見，無能斷也。欲散滿則恐虛其下，補下則滿甚於中，散氣則下焦轉虛，補虛則中滿滋甚，醫病參議言意皆同。不救其虛，且攻其滿，藥入則減，藥過依然。故中滿下虛，其病常在，迺不知疏啟其中，峻補於下，少服則資壅，多服則宣通，由是而療，中滿自除，下虛斯實。此則塞因塞用也。又大熱內結，注泄不止，熱宜寒療，結復須除，以寒下之，結散利止，此則通因通用也。又大寒凝內，久利溏泄，愈而復發，綿歷歲年，以熱下之，寒去利止，亦其類也。投寒以熱，凉而行之，投熱以寒，溫而行之，始同終異，斯之謂也。諸如此等，其徒實繁，略舉宗兆，猶是反治之道，斯其類也。逆，謂逆病氣以正治；從，謂從病氣而反療。逆其氣以正治，使其從順，從其病以反取，令彼和調，故曰逆從也。不疏其氣，令道路開通，則氣感寒熱而為變，始生化多端也。】
【`馬蒔`曰：此言病有氣不調而得者，亦有氣調而得者，皆不外正治反治二法而已。承上文而言五味有陰陽之用，必調其氣而使之平矣。然有氣不調而病氣不平者，惟藥分有毒無毒，而以所治為主，適其方之大小為制耳。故君用其一，而臣輔以二，或輔之以三，佐則有五，或臣輔以三，佐則有九，此其制有大小之分也。但寒則治之以熱，熱則治之以寒，此逆治也。必病微而後逆治，若甚則從治之。及堅者削之一十九法，治法始備，皆適其事以為其故也。蓋病熱而治之以寒，病寒而治之以熱，此迺以逆治之也。逆者，迺正治之法也。以熱治寒，而佐之以寒，以寒治熱，而佐之以熱，此迺以順治之也。順者，迺反治之法也。特觀其病之輕重，以為藥之多少耳。是以反治之法，其妙何如。熱以治寒，而佐以寒藥，迺熱因寒用也。寒以治熱，而佐以熱藥，迺寒因熱用也。又下氣虛乏，中焦氣壅，欲散滿則恐虛其下，欲補下則滿甚於中，況少服則資壅，多服則宣通，遂迺峻補其下，以疏啟其中，則中滿自除，下虛自實，迺塞因塞用也。又大熱內結，或大寒凝內，久利不止，遂以熱下之，及以寒下之，迺通因通用也。此則病體何主，必欲伏之，如以熱治寒，以寒治熱之謂。藥宜何用，必當先之，如因寒因熱，因塞因通之謂。其所用之藥，始與人同，而內行四法，終與人異，凡可以破積潰堅，和氣已病者，皆自此而得之矣。然帝之所問，雖曰非調氣而得，而用藥若此，則正所以調氣而平也。《醫學綱目》云：非調氣而得者已下，言內氣不調得病者之治法也。蓋內氣不調而得病，故所病寒熱之邪，但可於其氣之微者逆治之，如氣甚而逆治，則正邪格拒，不勝邪，命將難全，故但當從其寒熱之邪於外，伏其所主之劑於中，然後正邪相入，而邪就擒矣。東垣所謂薑附寒飲，承氣熱服，及仲景於白通湯加尿膽治少陰。丹溪於芩柏湯皆熟炒，治色目婦人惡寒之類是也。帝又以氣調而得病者為問，豈知法不外乎逆從二端，而各法分用之外，又或相因而用，則調氣之道盡矣，奚必以他求哉？《醫學綱目》云：氣調而得者以下，言內氣本調，因外邪得病者之治法也。蓋內氣調而得病，故不分寒熱之甚微，或逆治之，或從治之皆可，更不須懼其邪正格拒，正固則邪自退矣。】
【`張志聰`曰：帝言上文論調五臟之氣而使之平，然五臟之病，又當以有毒無毒之藥治之。或調或治，何先何後？願聞其道。岐伯曰：以有毒無毒所治之病為主，然適其方之大小為制也。主病之謂君，佐君之謂臣，應臣之謂使。蓋病之甚者制大其服，病之微者制小其服；能毒者制大其服，不能毒者制小其服。溫者，補也。蓋補藥多屬甘溫，瀉藥多屬苦寒。摩者，上古多用膏摩而取汗。浴者，用湯液浸漬也。薄，迫也。此皆治病之要法，各適其事而用之。逆者以寒治熱，以熱治寒，故為正治。從者熱病從熱，寒病從寒，故為反治。微者逆之，甚者從之，如病之過甚者從多，不太甚者從少，觀其從事之何如耳。熱因寒用，寒因熱用者，治熱以寒，溫而行之；治寒以熱，凉而行之。其始則同，其終則異也。塞因塞用，通因通用者，如諸嘔吐酸，乃熱邪堅積於中，而壅塞於上，即從之而使之上涌，所謂塞因塞用，而可使破積也。如暴注下迫，乃熱邪堅積於中，而通洩於下，即從之而使之下泄，所謂通因通用，而可使潰堅也。必伏其所主之病，而先其所因，則可使氣和而病可必已矣。氣調而得者，謂得其逆從之道，而使其氣之調也。如氣之從於上下者，宜逆之；逆於上下者，宜從之。蓋陽氣在上，陰氣在下，氣之從也；陽氣下行，陰氣上行，氣之逆也。是氣之不可不從，而又不可不逆者也。是以氣之從者，逆而從之；氣之逆者，從而逆之。令其陰陽之氣，上下和調，此逆從調氣之道也。上論治病之逆從，此論調氣之逆從。】

帝曰：善。病之中外何如？
岐伯曰：從內之外者調其內，從外之內者治其外。從內之外而盛於外者，先調其內而後治其外；從外之內而盛於內者，先治其外而後調其內。中外不相及，則治主病。
【`王冰`曰：從內調內，從外調外，言各絕其源也。先調其內而後治其外，先治其外而後調其內，謂先除其根屬，後削其枝條也。中外不相及，自各一病也，故治主病。】
【`馬蒔`曰：此言治表裏之病有三法，有本標，有先後，有分主也。病有從內而之外，則內為本而外為標，有從外而之內，則外為本而內為標，皆止調其本而不必求之標也。病有從內之外而外病盛，有從外之內而內病盛，皆當先治其病之為本，而後調其標之病盛也。然有病在內而不及之外，病在外而不及之內，則各自為病，中外不相及，或以治內，或以治外，皆治其主病耳。】
【`張志聰`曰：夫病之有因於外邪者，有因於內傷者；有感於外邪而兼之內有病者，有內有病機而又重感於外邪者。歲運七篇，統論外因之邪病，此章復論內因之病機，然又有外內之兼病者，故帝復有此問焉。從內之外者，內因之病，發於外也，故當調其內。從外之內者，外因之病，而及於內也，故當治其外。從內之外而盛於外者，此內因之病發於外，而與外邪相合，故盛於外也，是當先調其內病，而後治其外邪。從外之內而盛於內者，此外因之邪及於內，而與內病相合，故盛於內也，又當先治其外邪而後調其內病。此調治內外之要法也。如止內有病而不感外邪，或止感外邪而無內病，中外不相及者，則當治其主病焉。`王子律`曰：內因之病，臟腑之氣病也，故曰調之。外因之病，六淫之邪也，故曰治之。】

帝曰：善。火熱復惡寒發熱，有如瘧狀，或一日發，或間數日發，其故何也？
岐伯曰：勝復之氣，會遇之時有多少也。陰氣多而陽氣少，則其發日遠；陽氣多而陰氣少，則其發日近。此勝復相薄，盛衰之節。瘧亦同法。
【`王冰`曰：陰陽齊等，則一日之中，寒熱相半，陽多陰少，則一日一發，而但熱不寒，陽少陰多，則隔日發而先寒後熱，雖復勝之氣，若氣微則一發後六七日迺發，時謂之愈而復發。或頻三日發而六七日止，或隔十日發而四五日止者，皆由氣之多少，會遇與不會遇也。俗見不遠，迺謂鬼神暴疾，而又祈禱避匿，病勢已過，旋至其斃，悲哉悲哉！】
【`馬蒔`曰：此言病有似瘧，而治法亦同也。病有始而火熱，繼有惡寒，又復發熱，狀同於瘧，其發或一日或間數日者，正以人身有陽氣者衛氣也，陰氣者營氣也。陽氣入於陰，則陰不勝其陽而為熱；陰氣出於陽，則陽不勝其陰而為寒。二者互有勝復，而會遇之時有多少，故其病之如瘧也。然其日有遠近者，亦以陰陽之氣有多少，陰氣多而陽氣少，則陰性精專，所以發日之遠也。陽氣多而陰氣少則陽性慓悍，所以發日之近也。此迺陰陽勝復相薄，有盛有衰之節，治之者亦與瘧同法耳。】
【`張志聰`曰：此復論人身中之陰陽外內也。火熱者，因火熱而為病。夫火熱傷氣，此言病在氣而不在經也。復惡寒發熱有如瘧狀者，此陰陽外內之相乘也。夫陽在外，陰往乘之，則惡寒；陰在內，陽往乘之，則發熱也。或一日發，或間數日發者，此陰陽勝復之氣，會遇之時有多少也。如陰氣多而陽氣少，則火熱留於陰久，故其發日遠。如陽氣多而陰氣少，則熱隨陽氣而常盛於外，故其發日近。此陰陽勝復之作，盛衰之有節耳。夫瘧者，感外淫之邪病也。此章論人身中之陰陽，外內相乘，與外因不相干涉，蓋以證明上節之外內，迺外因之外，內因之內，與此章之不同也。故曰，瘧亦同法，言病邪之瘧，亦如陰陽勝復之相薄，陰乘陽而陽乘陰也。】

帝曰：論言治寒以熱，治熱以寒，而方士不能廢繩墨而更其道也。有病熱者寒之而熱，有病寒者熱之而寒，二者皆在，新病復起，奈何治？
岐伯曰：諸寒之而熱者取之陰，熱之而寒者取之陽，所謂求其屬也。
帝曰：善。服寒而反熱，服熱而反寒，其故何也？
岐伯曰：治其王氣，是以反也。
帝曰：不治王而然者，何也？
岐伯曰：悉乎哉問也！不治五味屬也。夫五味入胃，各歸所喜攻。酸先入肝，苦先入心，甘先入脾，辛先入肺，鹹先入腎。久而增氣，物化之常。氣增而久，夭之由也。
【`王冰`曰：二者皆在，新病復起，謂治之而病不衰退，反因藥寒熱而隨生寒熱病之新者也。亦有止而復發者，亦有藥在而除，藥去而發者，亦有全不息者，方士若廢繩墨，則無更新之法，欲依標格，則病勢不除，因藥病生，新舊相對，欲求其愈，將奈之何？諸寒之而熱者取之陰，熱之而寒者取之陽，言益火之源以消陰翳，壯水之主以制陽光，故曰，求其屬也。夫粗工褊淺，學未精深，以熱攻寒，以寒療熱，治熱未已，而冷疾已生，攻寒日深，而熱病更起，熱起而中寒尚在，寒生而外熱不除，欲攻寒則懼熱不前，欲療熱則思寒又止，豈知臟腑之源，有寒熱溫涼之主哉？取心者不必齊以熱，取腎者不必齊以寒，但益心之陽，寒亦通行，強腎之陰，熱之猶可。或治熱以熱，治寒以寒，自萬舉萬全也。故物體有寒熱，氣性有陰陽，觸王之氣，則強其用也。夫肝氣溫和，心氣暑熱，肺氣清涼，腎氣寒冽，脾氣兼并之故也。春以清治肝而反溫，夏以冷治心而反熱，秋以溫治肺而反清，冬以熱治腎而反寒，蓋由補益王氣太甚也。補王太甚，則臟之寒熱氣自多矣。夫入肝為溫，入心為熱，入肺為清，入腎為寒，入脾為至陰，而四氣兼之，皆為增其味而益其氣，故各從其本臟之氣用爾。故久服黃連苦參而反熱者，此其類也。餘味皆然。故曰，久而增氣，物化之常也。氣增不已，益以歲年，則臟氣偏勝則有偏絕，臟有偏絕，則有暴夭者，故曰氣增而久，夭之由也。】
【`馬蒔`曰：此言正治而病不愈者，以其不求之所屬，或專治王氣，或偏用五味也。帝問治寒以熱，治熱以寒，迺方士不能廢之道也。然以寒治熱，而熱病仍在，以熱治寒，而寒病不去，甚至新病復起者，何也？伯言人有五臟，腎經屬水為陰，今寒之而仍熱者，當取之陰經，所謂壯水之主，以制陽光者是也。心經屬火為陽，今熱之而仍寒者，當取之陽經，所謂益火之源，以消陰翳者是也。此皆求之以本經之所屬也。然有治其所屬病不愈者，心王於夏而復補其王氣，則熱太過而水不生，故雖用寒藥而熱不去也。腎王于冬而復補其王氣，則寒太過而火不生，故雖用熱藥而寒不去也。然有不治王氣而病不愈者，伯言不治五味之所屬也。五味入胃，各歸於所喜攻之臟。故酸先入肝，苦先入心，甘先入脾，辛先入肺，鹹先入腎，惟五味偏用則五臟互傷。[生氣通天]論曰：味過於酸，肝氣以津，脾氣迺絕。味過於鹹，大骨氣勞，短肌，心氣抑。味過於甘，心氣喘滿，色黑，腎氣不衡。味過於苦，脾氣不濡，胃氣迺厚。味過於辛，筋脈沮弛，精神迺央。故凡日久而增其氣者，物化之常也。今服藥氣增，而又久服之，則藥氣偏勝者，必致臟氣偏絕而夭者，有由然矣。】
【`張志聰`曰：此言用寒熱之不應者，更有治之法也。夫寒之而不寒者，真陰之不足也。熱之而不熱者，真陽之不足也。是以病不解而久用寒熱，偏勝之病反生，故當求其屬以衰之。屬，謂五臟同類之水火寒熱也。取之陰取之陽者，謂當補其陰而補其陽也。夫以寒治熱，以熱治寒，此平治之法也。補陰以勝熱，補陽以勝寒，迺反佐之道也。夫四時有寒熱溫涼之氣，五臟有酸苦辛鹹之味，五味四氣，皆當和調而用之。若偏用則有偏勝之患矣。故偏用其寒，則冬令之寒氣王矣，是以服熱而反寒。如偏用其熱，則夏令之熱氣王矣，是以服寒而反熱。此用氣之偏而不和者也。如偏用其苦，則苦走心而火氣盛矣。如偏用其鹹，則鹹走腎而水氣盛矣，此用味之偏而不調者也。凡物之五味，以化生五氣，味久則增氣，氣增則陰陽有偏絕之患矣。蓋甚言其氣味之不可偏用者也。】

帝曰：善。方制君臣，何謂也？
岐伯曰：主病之謂君，佐君之謂臣，應臣之謂使，非上下三品之謂也。
帝曰：三品何謂？
岐伯曰：所以明善惡之殊貫也。
【`王冰`曰：上藥為君，中藥為臣，下藥為佐使，所以異善惡之名位，服餌之道，當從此為法。治病之道，不必皆然，以主病者為君，佐君者為臣，應臣之用者為使，皆所以贊成方用也。三品上中下品，此明藥善惡不同性用也。】
【`馬蒔`曰：此明君臣佐使之義，所以制方，而非如善惡三品之謂也，帝以方制君臣為疑，伯言用藥以治病，其主病而最多者為君，佐君而數少者為臣，應臣而又少者為使，此君臣佐使，非如上中下三品之謂也。神農分為三品者，所以明善惡之殊貫也。殊貫者，異等也。今曰，君臣佐使，特為制方云耳，豈同於神農之說哉？】
【`張志聰`曰：善惡殊貫，謂藥有有毒無毒之分。按《神農本草》計三百六十種，以上品一百二十種為君，主養命以應天，無毒，多服久服不傷，人欲益氣延年，輕身神仙者，本上品。以中品一百二十種為臣，主養性以應人，有毒無毒，斟酌其宜，欲治病補虛羸者，主中品。以下品一百二十種為佐使，以應地，多毒，不可久服，欲徐寒熱邪氣，破積聚除固疾者，本下品。本經所用氣味，或用補以和調其血氣，或用瀉以平治其淫邪，是以主病之為君，佐君之為臣，應臣之為使，非神農上中下三品之謂也。二帝各有其妙用焉。】

帝曰：善。病之中外何如？
岐伯曰：調氣之方，必別陰陽，定其中外，各守其鄉。內者內治，外者外治。微者調之，其次平之；盛者奪之，汗之下之。寒熱溫涼，衰之以屬，隨其攸利，謹道如法，萬舉萬全，氣血正平，長有天命。
帝曰：善。
【`王冰`曰：病之中外，謂調氣之發，今此答未盡，故復問之。夫病有中外，治有表裏。在內者，以內治法和之；在外者，以外治法和之，氣微不和，以調氣法調之。其次大者，以平氣法平之。盛甚不已，則奪其氣，令其衰也。假如小寒之氣，溫以和之，大寒則熱以取之，甚寒則下奪之，奪之不已則逆折之，折之不盡則求其屬以衰之。小熱之氣，　以和之；大熱之氣，寒以取之；甚熱之氣，則汗發之。發之不盡則逆制之，制之不盡則求其屬以衰之。故曰汗之下之。寒熱溫涼，衰之以屬，隨其攸利，守道以行，舉無不中，故能驅役草石，召遣神靈，調御陰陽，蠲除眾疾，血氣保平和之候，天真無耗竭之由。夫如是者，蓋以舒卷在心，去留從意，故精神內守，壽命靈長。】
【`馬蒔`曰：此言病分中外而治之有法也。前第三十二節問病之中外何如，伯以本標之義答之。此復問者，欲明表裏用藥之義也。伯言調病氣之方，必別陰經陽經，陽經為表，陰經為裏，定其中外以各守其鄉。病之微者，則止調之而已；其不止於微者，則平治之；其馴至於盛，則奪其病氣。在外則汗之，在內則下之。凡以寒治熱，以熱治寒，以溫治涼，以涼治溫，隨其所屬以衰其病，則法全而壽永矣。】
【`張志聰`曰：此總結外內之義。按本篇前數章，統論外淫之邪，末章復論內因之病，其間又有外內之交感者，各有調治之法焉。至於氣之寒熱溫　，味之鹹酸辛苦，皆調以和平，隨其攸利，謹道如法，萬舉萬全，故能使血氣正平，而長有天命也。】












# 著至教
★ 素問·著至教論篇第七十五
【`張志聰`曰：道出於天，聖人以天道教人，故名篇。】

黃帝坐明堂，召雷公而問之曰：子知醫之道乎？
雷公對曰：誦而頗能解，解而未能別，別而未能明，明而未能彰，足以治羣僚，不足至侯王。願得受樹天之度，四時陰陽合之，別星辰與日月光，以彰經術，後世益明，上通神農，著至教，疑於二皇。
帝曰：善。無失之。此皆陰陽表裏，上下雌雄相輸應也。而道上知天文，下知地理，中知人事，可以長久，以教聚庶，亦不疑殆，醫道論篇，可傳後世，可以為寶。
【`王冰`曰：足以治羣僚，不足至侯王，至當是治，蓋布衣與血食主療殊也。樹天之度，言高遠之可及也。四時陰陽合之，言順氣序也。】
【`馬蒔`曰：此雷公求教之殷，而帝以醫道通於三才者教之也。解，粗解也。解有當否，別有分緒，明則不惑，彰則通顯。羣僚之情易通，侯王之心難必，故治有難易也。樹天之度，猶今云量天尺也。非真欲受，此言備示天人合一之理，如受樹天之度。以人身合四時陰陽別列星辰日月之度，則經術以彰，後世益明矣。疑於二皇，疑當是擬，二皇者伏羲、神農也。帝言醫道合於三才，必盡知之，斯可以繼先而傳後矣。】
【`張志聰`曰：明堂，布政之官也。八窻四達，上圓下方，在國之南，故稱明堂。夫求民之瘼，恤民之隱，大聖之用心，故召引雷公，問拯濟生靈之道。由誦而解，解而別，別而明，明而彰，皆漸積日進之功，蓋天縱之聖，自能先知先覺以明此道，在羣僚之腎者，非講習討論，不能貫通於心，故止可主於臣僚之位，而不能至聖人之聰明睿知也。樹天之度者，立端表以測天之四時陰陽星辰日月之度，以著於經書，乃傳於後世也。疑於二皇者，謂上合於伏羲神農，取天地之道以垂教後世。上下，謂天運之環轉於上下，人亦應之，腰以上為天，腰以下為地。表裏，中外也，即所謂根於中而運於外也。雌雄，陰陽之相合也。言明乎陰陽之道，則上知天文，下知地理，中知人事，可以垂永久以教眾庶，合於醫道論篇，可傳於後世，以為保命養生之大寶。】

雷公曰：請受道。諷誦用解。
帝曰：子不聞《陰陽傳》乎？曰：不知。曰：夫三陽天為業，上下無常，合而病至，偏害陰陽。
雷公曰：三陽莫當，請問其解。
帝曰：三陽獨至者，是三陽並至，並至如風雨，上為巔疾，下為漏病，外無期，內無正，不中經紀，診無上下，以書別。
雷公曰：臣治疏愈，說意而已。
帝曰：三陽者，至陽也，積並則為驚，病起疾風，至如礔礰，九竅皆塞，陽氣滂溢，乾嗌喉塞，并於陰則上下無常，薄為腸澼，此謂三陽直心，坐不得起，臥者便身全，三陽之病。 【 中，去聲。】
【`王冰`曰：天為業，言三陽之氣，在人身形所行居上也。《陰陽傳》，上古書名。上下無常，言氣乖通不定在上下也。合而病至，謂手足三陽氣相合而為病至也。陽并至則精氣微，故偏損害陰陽之用也。莫當，言氣并至而不可當也。并至，謂手三陽足三陽氣并合而至也。上為巔疾，下為漏病，三陽經脈所行也。所謂并至如風雨者，言無常準也。夫三陽并至，上下無常，外無色氣可期，內無正經之常，所至之時，皆不中經脈紀綱，所病之證，又復上下無常，以書記銓量，乃應分別爾。雷公言臣之所治，稀得人愈，請言深意而已。疑心至陽者，至盛之陽也，六陽并合，故曰至盛之陽。積，謂重也，言六陽重并，洪盛莫當，陽氣憤鬱，惟盛是為，滂溢無涯，故嗌乾竅塞也。陰，謂臟也，然陽薄於臟，為病亦上下無常定之診，若在下為病，便數赤白，足太陽脈循肩下至腰，故坐不得起，臥便身全也。所以然者，起則陽盛鼓，故常欲得臥，臥則經氣均，故身安全。】
【`馬蒔`曰：此言三陽并合者，并於上下而諸證生也。三陽，太陽也。業，事也。上下，手足也。正，亦期也。三陽在人為表之表，其尊為父，事與天同，故手足太陽經不循常脈，合而為病，則陽氣太盛，諸部陰陽各經，皆被偏害，正以三陽獨至，即三陽并至也。其勢疾如風雨。并於上則為巔頂之疾，并於下則為泄漏之病。蓋足太陽之脈，起目內眥，上額交巔，其直行者，從巔入絡腦，還出別下項，從肩膊內俠脊抵腰中，入循𦛗，絡腎屬膀胱。手太陽脈，起於手，循臂上行，交肩上，入缺盆，絡心，循咽下膈，抵胃屬小腸。故上為巔疾，下為漏病者，二經之脈也。并於內似專於外，然外無可以為期而診之。并於下似專於內，然內亦無可以為期而診之。不中經脈之紀，難以手足為分，此皆勢如風雨故也。吾言若此，亦惟於書而知之耳。書者，即前《陰陽傳》也。然公以僅能說意自歉。帝言三陽者，至盛之陽也，二經積并，即手太陽之裏為心，足太陽之裏為腎，心失神，腎失志，則皆為驚，大勢如疾風，如礔礰，九竅閉塞，陽氣滂溢，其嗌乾，其喉塞，正以心腎之脈，皆上通於嗌喉也。此則上并於陽，故病在上，至於下并陰分，則不常在於上，而又在於下，所以陽氣依薄，傳為腸澼也。且如欲知此等疾者，不必前證盡形而後可知，凡三陽并合，則必直當其心，坐不得起，起不得臥者，便是身患三陽之病之人也。】
【`張志聰`曰：言非生知之聖，必諷誦講解而後能明此道。三陽者，至陽也。至陽者，天之陽也。富有之謂業，言天之大而無外也。上下無常，天行健也。合而病至者，以天之陰陽不和，合於人之病至，則有陰陽偏害之大患矣。此言天為陽，地為陰，在上為陽，在下馬陰，日為陽，夜為陰，一晝一夜，天道遶地一周，陰陽相貫，上下氣交，晝夜環轉之不息，而人亦應之。氣為陽，血為陰，火為陽，水為陰，亦晝夜環轉之不息也。一陰一陽，雌雄相應，少陰與太陽相合，太陰與陽明相合，厥陰與少陽相合，故氣從太陰出注陽明，陽明行於太陽，太陽合於少陰，少陰行於少陽，少陽合於厥陰，厥陰復出於太陰，陰陽相貫，如環無端。若三陽并至，則為偏害之患。莫當者，言人之陰氣，不能當三陽之并至。獨至者，三陽合并而為一陽也。天之風氣為陽，雨水為陰，三陽并至，則陽氣上行而為巔疾，下行而為漏泄，猶天之陽氣獨盛，而在下之泉水竭也。若三陽并至，外無陰陽出入之可期，內無生陽之陰，正不中經脈之紀綱，故不能以《脈經》上下篇之書別。蓋言此在氣并，而不形於血脈之診也。治，理數也，言於天地陰陽之理甚疏，止可聞其大意而已。至陽者，謂陽之至盛而無極，有如天之疾風，若礔礰之雷火驟至，陽盛則為驚也。九竅，為水注之氣，使九竅之水氣皆竭，而陽氣溢於竅中。夫肺屬天而主氣，與腎水上下交通，陽獨盛而水液竭，故使嗌乾喉塞也。并於陰則使陰氣之上下無常，薄於陰液則為腸澼下痢，蓋陽甚而血液將絕，即所謂下為漏泄也。三陽者，太陽也。太陽者，巨陽也，為諸陽主氣，而與少陰標本相合，故心為陽中之太陽，是太陽之氣，在表而合於天之氣，在上而合於君火之陽。直，當也，謂三陽并至，正當於心，是三陽之合并於太陽也。夫三陽之離合也，合則為一，離則有三，太陽為開，陽明為闔，少陽為樞。起者，太陽之主開也。臥者，陽明之主闔也。坐者，不起不臥，少陽中樞之象也。蓋言三陽之氣，合則正當於心，分出於形身則為坐不得起，臥之象便身全，三陽之病矣。此申明三陽者，乃二陽合并於太陽，有離而有合也。上節論三陽之氣，滂溢於外竅而內薄於陰，此言太陽之氣，正當於心而分出於形身之外。】

且以知天下，何以別陰陽、應四時、合之五行？
雷公曰：陽言不別，陰言不理，請起受解以為至道。
帝曰：子若受傳，不知合至道，以惑師教，語子至道之要。病傷五臟，筋骨以消。子言不明不別，是世主學盡矣。腎且絕，惋惋，日暮從容不出，人事不殷。
【`王冰`曰：病傷五臟，筋骨以消。不明不別，言病之深重。尚不明別，若輕微者，亦何開諭令得遍知耶？世主學教之道，從斯盡矣。腎脈且絕，則心神內爍，筋骨脈肉，日晚酸空也。諸臟氣俱少不出者，當人事萎弱不復。所以然者，是腎不足，非傷損也。】
【`馬蒔`曰：此言至道之要，在於五臟受傷，而曷即腎之一經以觀之也。帝復曉之曰：子知天下之人，何以別陰陽諸經，而應之四時，合之五行乎？公以不別不明為歉，帝遂以至道之要告之。凡病傷五臟者，筋骨已消。於今不明不別，是世主之學廢盡矣。故觀腎經將絕，必惋惋然自旦至暮，精志不爽也。痿弱不能出，人事不能殷，是其證如此。推之他物受傷，亦猶是也。】
【`張志聰`曰：天下者，謂人居天下，何以別陰陽，以應天之四時，合地之五行乎？合至道，謂人合天地之道也。人之陰陽，合天之四時水火。人之五臟，合地之五方五行。五臟之氣，外合於皮肉筋骨。如病傷五臟，則在外之筋骨以消，是以不明別陰陽之氣。五臟所合之皮肉筋骨，則傳世之主學盡矣。蓋言陰陽五行，各有分別，此論陰陽水火之氣，而不病五臟之有形，如所謂腎巳絕，是腎之水液陰氣并絕，非臟傷之骨消也。夫天一生水，在上為天，在下為泉，天包乎地，水通乎天，陰陽相貫，上下循環，在人則太陽在上，精水在下，如三陽并至，并於陰而上下無常，薄為腸澼，則腎之精氣且絕矣。惋惋，驚嘆貌。殷，盛也。古者日中為市，人事正殷，至日暮陽盡而陰受氣，則萬民皆臥。蓋言在天之道，陽氣為陽，精水為陰；晝為陽，夜為陰。在人之道，三陽為陽，精液為陰；晝出為陽，夜入為陰。蓋以比天之陰陽，晝出夜臥，陰陽和平，可長保其天年。若能和於陰陽，調於四時，亦可壽敝天地。如有陽無陰，有陰無陽，且斃在旦夕，又焉能如天之長地之久乎？是以天下萬民，應天之道，至陽盡而陰受氣之時，驚嘆其日暮，則從容不出，人事不殷。蓋以天之陰陽，比類人之陰陽，絕者絕而生者生，在天之道，不過陰陽亢極，豈至於有陽無陰有晝無夜哉？】

# 示從容
★ 素問·示從容論篇第七十六 【 從，音怱，下并同。】
【`張志聰`曰：得天之道，出於自然，不待勉強。即孔氏之所謂從容中道，聖人也。故示以從容之道，因以名篇。】

黃帝燕坐，召雷公而問之曰：汝受術誦書者，若能覽觀雜學，及於比類，通合道理，為余言子所長。五臟六腑，膽胃大小腸，脾胞膀胱腦髓，涕唾哭泣悲哀，水所從行，此皆人之所生，治之過失，子務明之，可以十全，即不能知，為世所怨。
雷公曰：臣請誦《脈經》上下篇甚眾多矣。別異比類，猶未能以十全，又安足以明之？
【`王冰`曰：腦髓骨脈膽女子胞，此六者，地氣之所生也，皆藏於陰而象於地，故藏而不瀉，名曰奇恒之腑。夫胃大腸小腸三焦膀胱，此五者天氣之所生也，其氣象天，故瀉而不藏，此受五臟濁氣，故名曰傳化之腑。是以古之治病者，以為過失也。】
【`馬蒔`曰：此帝言雷公未能知比類之理，而公果以不明白對也。】
【`張志聰`曰：此篇論精水并至而陽氣傷也。上章論陽氣盛而精水絕，此篇論精水盛而陽氣傷，陰陽水火之不可偏者也。夫五臟主藏精者也，腎為水臟，受五臟之精而藏之，故曰腎且絕。腎雖藏精而為水臟，然津液之生，原出於胃腑水穀之精微，脾主為胃行其津液，大腸主津，小腸主液。膀胱者，津液之所藏，與腎臟雌雄相合，通於腦髓，出於上竅，而為涕唾哭泣。此人之津水所從行，亦如天之精水在泉而上通於天也。膽主藏津汁，通於廉泉玉英者，津液之道也。胞者，水之所由洩也。悲哀者，謂心悲志悲，故泣出也。此言腎液之上通於心，而出於上竅也。雷公止知經脈之道，而不知天之陰陽，故帝即於有形之臟腑形骸而問之，殊不知有形之中，有無形之氣也。】

帝曰：子別試通五臟之過，六腑之所不和，鍼石之敗，毒藥所宜，湯液滋味，具言其狀，悉言以對，請問不知。
雷公曰：肝虛、腎虛、脾虛，皆令人體重煩冤，當投毒藥、刺灸、砭石、湯液，或已或不已，願聞其解。
帝曰：公何年之長而問之少？余真問以自謬也。吾間子窈冥，子言上下篇以對，何也？夫脾虛浮似肺，腎小浮似脾，肝急沉散似腎，此皆工之所時亂也，然從容得之。若夫三臟，土木水參居，此童子之所知，問之何也！ 【 長，上聲。少，去聲。夫，並平聲。】
【`王冰`曰：過謂過失，所謂不率常候而生病者也。毒藥攻邪，滋味充養，試公之問，知與不知爾。窈冥，謂不可見者，則形氣榮衛也。肝虛、腎虛、脾虛，則上下篇之旨也。脾虛脈浮，候則似肺，腎小浮上，候則似脾，肝急沉散，候則似腎者，何也？以臟相近，故脈象參差而相類也。是以工惑亂之，為治之過失矣。猶宜從容安緩審比類之而得三臟之形候。蓋浮而緩曰脾，浮而短曰肺，小浮而滑曰心，急緊而散曰肝，搏沉而滑曰腎，不能比類，則疑亂彌甚。三臟參居，言脾合土，肝合木，腎合水，三臟皆在鬲下，居止相近也。】
【`馬蒔`曰：此公以三臟之虛者為問，而帝舉脈之相似者曉之，欲其知比類之義也。請問不知，言有不知者，則當請問也。煩冤者，煩悶也。余真問以自謬，言我發問，而子對不相應，是我之自招其謬也。吾所問者，迺窈冥之理，今子言上下篇，則非我發問之心也。[八正神明]論曰：觀其冥冥者，言形氣榮衛之不形於外，而工獨知之。然而不形於外，故曰觀於冥冥焉。彼三臟之虛，不過上下篇之言耳，非吾之所問也。子今欲知比類之義，試觀三臟相似之脈，遂可以比類而觀之矣。浮而緩者，脾也。浮而短者，肺也。小浮而滑者，心也。急緊而散者，肝也。搏沉而滑者，腎也。迺五臟之正脈也。今脾脈虛浮似肺，腎脈小浮似脾，肝脈急沉而散似腎，此皆工之有時亂診，而不能比類者也。子若明從容篇以比類之，則窈冥之妙得矣。若夫三臟者，脾合土，肝合木，腎合水，土木水相參而居，其本虛者雖童子猶能知之，必於其相參者，而求相似之脈，則子之當問者也。】
【`張志聰`曰：此帝即有形之臟腑形骸而問之。蓋以有形之中，有無形之氣者也。夫三臟之經脈，外絡於形身，上貫於心膈，故皆令人體重煩冤，然雷公止知經脈臟腑形骸，而不知人合於天之道，故責其年長而尚未知。子以余真問臟腑腸胃之有形，因以自謬耶？然吾問子者，窈冥也。窈冥者，天之道也。子何以經脈之上下篇以對耶？夫肝腎脾者，太陰少陰厥陰之三陰也。脾虛浮似肺者，太陰之為開也。腎小浮似脾者，少陰之為樞也。肝急沉散似腎，厥陰之為闔也。蓋因氣而見於脈，此皆工之所時亂而不能知其因也。然須從容得之。從容者，天之道也。天道者，陰陽之道也。五臟者，應地之五行也。比言天道而不論地之五行。若夫以五臟之五行，而上木水參居於下，此童子之所知，又何問之有？】

雷公曰：於此有人頭痛，筋攣，骨重，怯然少氣，噦噫腹滿，時驚不嗜臥，此何臟之發也？脈浮而弦，切之石堅，不知其解，復問所以三臟者，以知其比類也。
帝曰：夫從容之謂也。夫年長則求之於腑，年少則求之於經，年壯則求之於臟，今子所言皆失，八風菀熱，五臟消爍，傳邪相受。夫浮而弦者，是腎不足也。沉而石者，是腎氣內著也。怯然少氣者，是水道不行，形氣消索也。欬嗽煩冤者，是腎氣之逆也。一人之氣，病在一臟也。若言三臟俱行，不在法也。
【`王冰`曰：脈有浮弦石堅，故云問所以三臟者，以知其比類也。夫年之長者甚於味，年之少者勞於使，年之壯者過於內，過於內則耗傷精氣，勞於使則經中風邪，恣於味則傷腑，故求腑求經求臟之異也。脈浮為虛，弦為肝氣，以腎氣不足，故脈浮弦也。沉石，言其堅著，謂腎氣內衰，薄著而不行，腎氣不足，故水道不行。肺臟相衝，故形氣消散。欬嗽煩冤者，腎氣內著，上歸於母也。不在法，言經不然也。】
【`馬蒔`曰：此公承帝意而遂舉病脈難明者，以比類三臟。帝言病在腎臟而無關於三臟也。頭痛似三陽，筋攣似肝，骨重似脾，怯然少氣似肺，噦噫腹滿不嗜臥似胃與脾，時驚似心與肝，其脈浮而弦似肝，切之石堅似腎，此證脈之難解者也。故公欲以三臟而比類之。帝言從容篇中有之，大凡年之長者過於味，六腑所以受物者也，做當求之於腑，以知其病。年之少者難於役，經脈所以任勞者也，故當求之於經，以察其傷。年之壯者縱於慾，五臟所以藏精者也，故當求之於臟，以驗其衰。即前諸證與脈，正當求之於腎臟也。而子以三臟比類則失之矣。何也？八風菀熱為外感，五臟消爍為內傷，內外之邪，轉相傳受，今浮而弦者，是腎不足也。蓋浮脈為虛，弦則肝風入之，非腎氣不足而何？沉而石者，是腎氣內著也。蓋腎本宜沉，而堅著如石，非腎氣不行而何？其怯然少氣者，是水道不行，形氣消索致然也。欬嗽煩冤者，是腎氣之逆，正以腎脈上通於肺，子虛上竊母氣，故氣逆則然也。至於頭痛者，水虧火灸也。筋攣者，腎水不能滋筋也。骨重者，腎主骨也。噦噫者，腎脈上貫肝鬲也。腹滿者，腎脈入腹也。時驚者，腎神為志，志失則驚也。不嗜臥者，[經脈]篇云，腎病痿厥則不嗜臥。而今非痿厥，則精衰不嗜臥也。此乃一人之氣，病在一臟。若言三臟俱行，非診病之法也。吾告子以比類之法，而子欲以無關三臟者，比類一臟，真失之矣。】
【`張志聰`曰：厥陰根起於大敦，其經氣與督脈上會於巔頂而主筋。頭痛筋攣，厥陰經氣之為病也。少陰根起於涌泉，為生氣之原而主骨，骨重少氣，少陰經氣之為病也。太陰根起於隱白，與胃以膜相運，噦噫腹滿，時驚不嗜臥，太陰經氣之為病也。是以脈浮，開脈也。弦者，樞脈也。石堅，闔脈也。雷公不解其因，故復問以三臟之脈證，以知其比類於窈冥焉。從容者，氣之謂也。三陰者，長女、中女、少女也。太陰為長女，故當求之於腑，腑陽而主開也。少陰為少女，故當求之於經，經氣內連臟腑，外絡形身，主外內出入之樞也。厥陰處於兩陰中之交盡，故為中女，是以求之於臟，臟陰而主闔也。此因三陰之氣而見證之頭痛筋攣，脈之浮弦而石，故當求之於三陰氣之開闔樞，若止論其脈證，非從容之謂也。夫三陰之氣，離則為三，合則為一，一者精水之少陰也。夫三陽之氣，合并於太陽者，天之陽也。是以三陰之氣，合并於少陰，少陰者，在下之精水也。蓋合而為一陰一陽者，天之道也。離則為三陰三陽者，人之道也。人道通於天道，皆可分而可合者也。八風菀熱，人之陽氣行於上下四旁也。五臟消爍，傳邪相受，謂五行之氣，運於天地之中，有相生而有勝剋也，夫浮而弦者，此腎氣之出於肝脾而腎不足也。沉而石者，是肝脾之氣下歸於腎，主腎氣內著也。夫在泉之水，隨氣而運行於天表，是以怯然少氣者，乃水道不行，故使形氣之消索也。欬嗽煩冤者，是腎氣之上逆於心肺也。此五臟之三陰，總歸於一氣，一氣而復貫通於五臟者也。知天道之氣交，陰陽之離合，而後能從容中道。若言肝脾腎三臟俱行，不在陰陽離合之法也。】

雷公曰：於此有人四肢懈墮，喘嗽血泄，而愚診之以為傷肺，切脈浮大而緊，愚不敢治。粗工下砭石，病愈多出血，血止身輕，此何物也？
帝曰：子所能治，知亦眾多，與此病失矣。譬以鴻飛，亦衝於天。夫聖人之治病，循法守度，援物比類，化之冥冥，循上及下，何必守經？今夫脈浮大虛者，是脾氣之外絕，去胃外歸陽明也。夫二火不勝三水，是以脈亂而無常也。四肢懈墮，此脾精之不行也。喘欬者，是水氣並陽明也。血泄者，脈急血無所行也。若夫以為傷肺者，由失以狂也，不引比類，是知不明也。夫傷肺者，脾氣不守，胃氣不清，經氣不為使，真臟壞決，經脈旁絕，五臟漏泄，不衂則嘔，此二者不相類也。譬如天之無形，地之無理，白與黑相去遠矣。是失吾過矣。以子知之，故不告子。明引比類從容，是以名曰**診輕**，是謂至道也。 【 解、懈同。墮、惰同。化之冥冥之化，當作托。】
【`王冰`曰：以為傷肺而不敢治，是乃狂見法所失也。鴻飛衝天，偶然而得，豈其羽翮之能哉？粗工下砭石，亦猶是矣。經，謂經脈。足太陰絡支別者，入絡腸胃，是以脾氣外絕，不至胃外歸陽明也。二火，謂二陽臟，三水，謂三陰臟，二陽臟者，心肺也，以在鬲上，則三陰臟者，肝脾腎也，以在鬲下故然。三陰之氣，上勝二陽，陽不勝陰，故脈亂而無常也。土主四肢，故四肢解墮，脾精不化，故使之然。腎氣逆入於胃。故水氣并於陽明。泄，謂泄出也。然脈氣數急，血溢於中，血不入經，故為血泄，以脈奔急而血溢，故曰血無所行也。知不明，言所識不明，不能比類以為傷肺，猶失狂言耳。夫肺氣傷則脾外救，故云脾氣不守，肺臟損則氣不行，不行則胃滿，故云胃氣不清。肺者，主行榮衛陰陽，故肺傷則經脈不能為之行使也。真臟，謂肺臟也，若肺臟損壞，皮膜決破，經脈旁絕而不流行，五臟之氣，上溢而漏泄者，不衂血則嘔血也。何者？肺主鼻胃應口也。然口鼻者氣之門戶，今肺臟已損，胃氣不清，血不上衂，則下流於胃中。故不衂出則嘔出也。然傷肺傷脾，衂血泄血，標出且異，本歸亦殊，故此二者不相類也。是以傷肺傷脾，形證懸別，譬天地之相遠，如黑白之異象也。是，猶此也。言雷公於此見病疏者，是吾不告子比類之道，故自謂過也。若明引形證，比量類例，合從容之旨，輕微者亦不失矣。何哉？以從容之道，至妙者也。從容，上古經篇名。】
【`馬蒔`曰：此有證脈相似者，公以為傷肺，而帝則為傷脾，此真未得比類之義也。上文言病在一臟，難以三臟比類，公遂即一臟之病以言之。有人四肢懈惰，欬喘則血泄，是病之似肺者也。脈浮大而緊，是脈之似肺者也。公雖以為傷肺，猶未敢治，彼粗工治以砭石，多出其血，血止身輕，此所以疑而問也。帝言子所能治，人亦皆知，然以此等病而屬之於肺則失之矣。彼粗工以砭石愈之，譬如鴻飛衝天，亦偶然耳。夫古昔聖人治病，雖循守法度，援物比類，然必托之冥冥，不滯形迹，正所謂觀其冥冥也。循手經以及足經，何必固守經法。今子所言，乃傷脾也，非傷肺也。夫脈浮大而虛者，是脾氣內傷，外溢內絕，去內胃腑，而歸外胃經，故脈之浮大而虛者如此。且言人之脈亂無常者，何也？正以二陽臟者，心肺也，在鬲上為陽曰二火。三陰臟者，脾肝腎也，在鬲下為陰曰三水。惟二火不能勝三水，是以水火相擊，脈亂無常也。子以脾病為肺病，豈以脈亂之故而誤言歟？若夫所謂四肢懈惰者，正以脾主四肢，而脾之精氣不行於四肢也。喘欬者，正以腎不能主水，水氣并歸於胃也。喘欬則血泄者，正以欬則氣急，則血不行於經而泄於外也。此本傷脾，而子以為傷肺，由其失於狂見，而不引比類，知之不明故耳。試以傷肺言之，肺經受傷，土氣被竊，故脾不能守，而胃不能清。肺經經脈之氣，不為所使，其真臟已壞，經脈旁絕，肺為臟長，五臟氣泄，不為衂而出於鼻，則為嘔而出於口，比之傷脾，大不同也。子今所言，譬如天地不分其形理，白黑不辨其真偽，是失也，吾之過也。吾以為子曾知此，故不告子，今子不知，非吾不告之故乎？子當明引比類從容等篇大義觀之，則診病必易輕，名曰診輕，吾向所謂至道之要，正謂此哉！】
【`張志聰`曰：此承上文，復申明腎之精水，貫乎地中而上通於天也。夫地居人之下，大氣舉之，無所馮依，而水天運轉於地之外，然復通貫於地之中，上與天氣相交，而為雲為雨，是以風勝則地動，濕勝則地泥。於此有人者，言即於此腎臟，而有人病四肢懈墮諸證也。此何物者，言如此之病，當以何物比類也。夫四肢懈墮，脾土病也。喘欬者，水氣并於陽明也。血泄者，脈急血無所行也。粗工之所用砭石而病愈者，治在經脈也。故子之所能亦多知治經脈之法。若夫一臟之精氣，貫通於中土，上乘於肺金，則子與此病之大義失之矣，是以聖人之治病，循陰陽之法度，引物比類，譬以鴻飛亦衝於天，蓋鴻乃水鳥或漸於乾，或漸於陸而衝於天，是鴻之有序而漸進於上，猶在下之精水，通貫於地中，而上交於天，猶人之腎精，中貫於脾胃，而上合於肺也。故聖人察造化之冥冥，循水天之上下，又何必僅守其經乎？夫肌肉腠理主氣分，經脈之中主血分，脾土之氣，通會乎肌腠，陽明之氣，循行於脈中。脾氣外絕者，不行於肌腠也。脾與胃以膜相運，雌雄相合，去胃外歸陽明者，去中胃而外歸陽明之經也。二火者，心之君火，心主包絡之相火，三水者，太陰所至為濕生，終為注雨，是地之水濕也。太陽之上，寒水主之，通天之寒水也，腎為水臟，天一之癸水也。夫三水太盛，則火不能勝之，是以脈亂無常。蓋心主血，心主包絡主脈，水并於脈中，而君主之陽不能勝，故脈亂而血妄行也。四肢懈墮者，脾土之精氣，不行於肌腠也。喘欬者，下焦之水氣，并於陽明之經包。血泄者，水氣并於脈中，則脈急而無所循行，故血妄行而下泄也。若夫以為傷肺者，由失其比類之義而以狂論也。不援物比類，是以知之不明也。蓋言腎精之上交於肺者，必由中上而上也。今反乘於脈中，故君相之火傷也。上章論三陽并至而精水絕，此言三水盛而火不能勝，天地水火陰陽之氣，宜和平而不宜偏勝者也。水邪之直傷於肺者，由上崩而水泛也。脾氣不守土壞，而不能制其水矣。胃氣不清，水邪之入於胃矣。胃氣傷，故經氣不為使。真臟者，脾腎之臟真也。壞決者，土壞而水決也。胃主經脈，水入於胃，是以經脈旁絕。五臟，主藏精者也。上分王於四臟，土氣不守，是以五臟之津液，皆為之漏泄，與《傷寒論》之所謂脾氣孤弱，五液注下之義相同。水在胃則嘔，在肺則衂，此水邪直傷於胃肺，與鴻漸之循序而衝天者，不相類也。按下焦之精水，上通於肺者，無滲入於脾土，土之濕氣上蒸而為雲，肺之天氣下降而為雨，迺地天之交泰也。上論脾氣歸於陽明，以致水隨氣而亦走於經脈，此言脾氣不守，真臟壞決，致水邪直上，二者皆失天地自然之道也。無形者，氣也。理者，皮膚臟腑之文理，迺無形之氣，通會於中，有形之水，滲灌於內，猶地之有理路，水氣通灌於中，故掘地而得泉也。是以人之形身，譬如天有無形之氣，地有無形之理，水隨氣而滲灌於中，復上交於天也。乾為金，白者，金之色，黑者，水之色也。吾以子知之，故不告子，子止以經脈之上下篇而論，是與黑白之理相去遠矣。與吾所論窈冥之道，失之過矣。今明引比類從容，是謂至道，其於經脈之論宜輕，而重在天之大道，是以名曰診輕。按以上二篇，論天地之道，合人之水火陰陽，以人之陰陽不和，復證天地之道。】

# 疏五過
★ 素問·疏五過論篇第七十七
【`馬蒔`曰：疏，陳也。內有五過，故名篇。】
【`張志聰`曰：五者在內五中之情，而外見於色脈。】

黃帝曰：嗚呼遠哉！閔閔乎若視深淵，若迎浮雲。視深淵尚可測，迎浮雲莫知其際。聖人之術，為萬民式。論裁志意，必有法則，循經守數，按循醫事，為萬民副。故事有五過四德，汝知之乎？
雷公避席再拜曰：臣年幼小，蒙愚以惑，不聞五過與四德，比類形名，虛引其經，心無所對。
【`王冰`曰：嗚呼遠哉！嘆至道之無極也。閔閔乎，言妙用之不窮也。深淵清澄，見之必定，故可測。浮雲縹寓，際不守常，故莫知。慎五過則敬順四時之德氣矣。然德者道之用，生之主，故不可不敬順之也。蓋天降德氣，人賴而生，主氣抱神，上通於天，未經師授，心匪生知，功業微薄，故卑辭也。】
【`馬蒔`曰：此帝以五過四德告公，而公以未聞為對也。】
【`張志聰`曰：此論診道，亦當合於天道也。夫人之氣為陽，精水為陰；衛為陽，營血為陰。陰陽和平，而後血氣迺行，經脈迺勻，故當先度其志意之得失，飲食居處，陰陽喜怒，然後察其色脈，斯得萬舉萬全，而無過失之咎。視深淵尚可測，迎浮雲莫知其極，言天道之難明也。惟聖人從容得之，施於仁術，垂於後世，為萬民式。副，功也。四德，謂天之四時，有生長收藏之德化。如不知四時陰陽逆從之理，是謂四失矣。】

帝曰：凡未診病者，必問嘗貴後賤，雖不中邪，病從內生，名曰**脫營**。嘗富後貧，名曰**失精**。五氣留連，病有所并，醫工診之，不在臟腑，不變軀形，診之而疑，不知病名。身體日減，氣虛無精，病深無氣，洒洒然時驚。病深者，以其外耗於衛，內奪於榮。良工所失，不知病情，此亦治之一過也。凡欲診病者，必問飲食居處。暴樂暴苦，始樂後苦，皆傷精氣，精氣竭絕，形體毀沮；暴怒傷陰，暴喜傷陽，厥氣上行，滿脈去形。愚醫治之，不知補瀉，不知病情，精華日脫，邪氣迺并，此治之二過也。善為脈者，必以比類奇恒從容知之，為工而不知道，此診之不足貴，此治之三過也。診有三常，必問貴賤，封君敗傷，及欲侯王，故貴脫勢，雖不中邪，精神內傷，身必敗亡。始富後貧，雖不傷邪，皮焦筋屈，痿躄為攣，醫不能嚴，不能動神，外為柔弱，亂至失常，病不能移，則醫事不行，此治之四過也。凡診者必知終始，有知餘緒，切脈問名，當合男女，離絕菀結，憂恐喜怒，五臟空虛，血氣離守，工不能知，何術之語。常富大傷，斬筋絕脈，身體復行，令澤不息，故傷敗結留，薄歸陽，膿積寒炅，粗工治之，亟刺陰陽，身體解散，四肢轉筋，死日有期。醫不能明，不問所發，唯言死日，亦為粗工，此治之五過也。凡此五者，皆受術不通，人事不明也。故曰，聖人之治病也，必知天地陰陽，四時經紀，五臟六腑，雌雄表裏，刺灸砭石，毒藥所主。從容人事，以明經道，貴賤貧富，各異品理，問年少長勇怯之理，審於分部，知病本始，八正九候，診必副矣。 【 中，去聲，下同。樂，並音洛。菀、鬱同。解、懈同。少，長，並去聲。】
【`王冰`曰：脫營者，神屈故也。貴之尊榮，賤之屈辱，心懷眷慕，志結憂惶，故雖不中邪，而病從內生，血脈虛減，故名曰脫營。富而從欲，貧奪豐財，內結憂煎，外悲過物，然則心從想慕，神隨往計，榮衛之道，閉以遲留，氣血不行，積并為病，故名曰失精。此病初由想戀所為，故未居臟腑，事因情念所起，故不變軀形，醫不悉之，故診而疑也。次則氣血相逼，形肉消爍，故身體日減。[陰陽應象]大論曰：氣歸精，精食氣。今氣虛不化，精無所滋故也。及病氣深，穀氣盡，陽氣內薄，故惡寒而驚。洒洒，寒貌。病深者，由血為憂煎，氣隨悲減，故外耗於衛，內奪於營也。失，謂失問其所始也。蓋以飲食居處有不同，故必問之也。喜則氣緩，悲則氣消，然悲哀動中者，竭絕而失生，故精氣竭絕，形體殘毀，心神沮喪矣。怒則氣逆，故傷陰，喜則氣緩，故傷陽。厥，氣逆也，逆氣上行，滿於經絡，則神氣殫散，去離形骸矣。愚醫不知喜怒哀樂之殊情，概為補瀉而同貫，則五臟精華之氣日脫，邪氣渾濁而迺并於正真之氣矣。奇恒，謂氣候奇異於恒常之候也。從容謂分別臟氣虛實，脈見高下，幾相似也。如[示從容]論曰：脾虛浮似肺，腎小浮似脾，肝急沉散似腎。此皆工之所宜，從容分別而得者。至於貴則形樂志樂，賤則形苦志苦，苦樂殊貫，故先問也。封君敗傷，降君之位封公卿也。及欲侯王，謂情慕尊貴而妄為不已也。精神內傷，身必敗亡，迺憂惶煎迫，怫結所為也。皮焦筋屈，痿躄為孿，以五臟氣留連病有所并而為是也。嚴，謂戒所以禁非也。動，所以令從命也。外為柔弱，言委隨而順從也。然戒不足以禁非，動不足以從令，委隨任物，亂失天常，病且不移，何醫之有？終始，謂氣色也。[脈要精微]論曰：知外者終而始之，明知五氣色象，終而復始也。餘緒，謂病發端之餘緒也。切，謂以指按脈也。問名，謂問病證之名也。男子陽氣多而左脈大為順，女子陰氣多而右脈大為順，故宜以候，常先合之。離，謂離間親愛。絕，謂絕念所懷。菀，謂菀積思慮。結，謂結固餘怨。夫間親愛者魂遊，絕所懷者意喪，積所慮者神勞，結餘怨者志苦。憂愁者閉塞而不行，恐懼者蕩殫而失守，盛忿者迷惑而不治，喜樂者殫散而不藏。由是八者，故五臟空虛，血氣離守，工不思曉，又何言哉？斬筋絕脈，言非分之過損也。身體雖以復舊而行，且令津液不為滋息也。何者？精氣減耗也。澤者，液也。陽，謂諸陽脈之六腑，今非分傷敗筋脈之氣，血氣內結，留而不去，薄於陽脈，則化為膿，久積腹中，則外為寒熱，粗工不知寒熱為膿積所生，以為常熱之疾，概施其法，數刺陰陽經脈，氣奪病甚，故身體解散而不用，四肢廢運而轉筋。如是故知死日有期也。矢診不備三常，療不慎五過，不求餘緒，不問持身，亦為粗略之醫。有是五者，但可名受術之徒，烏足以通悟精微之理？以人間之事，尚懵然也。觀聖人之治病，備識如此，工宜勉之！】
【`馬蒔`曰：此帝示以五過，而末即聖人之治病者勉之也。人有嘗貴後賤，眷念故位，雖不中邪，病從內生。營氣者，陰氣也，陰氣已脫，名曰脫營。亦有嘗富後貧，悲傷故物，名曰脫精。五氣者，五臟之精氣也。留連并病，二者得病之初，臟腑難據，軀形不變，醫診而疑，不知病名，不敢妄擬。既而身體日減，氣虛無精，漸至病深無氣，陽衰畏寒，覺洒洒然有時而驚，病深如此，以其外衛內營，俱已耗奪故也。此治病者之一過也。凡欲診病者，必同昔今，飲食居處，苦樂素暴，先後皆能致傷精氣，精氣竭絕則形體毀沮，且怒則氣逆，故暴怒傷陰，喜則氣緩，故暴喜傷陽，陰陽受傷，厥逆氣上，故脈滿形脫。愚醫不諳補瀉之法，罔知得病之情，使彼精華日脫，邪氣日并，此治病者之二過也。古經有比類奇恒從容諸篇，皆至道之要，如前[示從容]論者，其大略也。善為脈者，知之為工，而不善脈者，不知為失，此治病者之三過也。世有貴者，有賤者，有封君敗傷及希至王侯者，診脈當用此三常之法。彼故貴脫勢與始富後貧之士，本皆不中邪也，內必傷其精神，外必敗其身體，皮焦筋屈，痿躄為攣，醫須力禁其非，嚴以制之，今既不能嚴，以動其神氣，又從而順之，以亂其常性，所以病不能移，而此工醫事，亦未能行也。此治病者之四過也。凡診者五色生剋，必分終始，病勢相因，必知餘緒，又必切其脤體，問其病名，合其男女，凡離絕菀結，憂恐喜怒，致使五臟空虛，血氣離守，此皆內傷之證候也。工不能知，奚取其術？況病人者，嘗富大傷，筋若斬而脈若絕，身體雖行，而津液無絕息，故敗結歸陽，積成膿血，發為寒熱，彼粗工亟刺陰陽，適使身體四肢解散轉筋，去此不遠。當此之時，唯言死日，真陋工也。此治病者之五過也。若此者，正以受業不通，不明人事故耳。思昔聖人之治病也則不然。上知天道，下知藥石，中知人事，所以診病之下，能副萬民之望也。】
【`張志聰`曰：此病生於志意而不因於外邪也。夫嘗貴後賤，嘗富後貧，則傷其志意，故雖不中邪，而病從內生。夫脾藏營，營舍意，腎藏精，精舍志，是以志意失而精營脫也。五氣留連，謂五臟之神氣留鬱於內，而不得疏達。并者，謂并病於五臟也。五臟之氣，外合於皮肉筋骨，是以身體日減，氣虛無精，病深無氣，言氣生於精，精生於氣，精氣之并傷也。洒洒，消索貌。蓋以為久嘗之富貴，不意失之，故時驚也。此病不在臟腑，不在軀形，精氣日虛，營衛日耗，即有良工，不知因名，此治之一過也。夫味歸形，氣歸精，味傷形，氣傷精，熱傷氣，寒傷形。樂者必過於溫飽，苦者必失於飢寒，是以飲食失節，寒溫失宜，皆傷精氣。精氣竭絕則形體毀沮矣。喜怒不中，則陰陽不和，而厥氣上行，脈滿去形。蓋身半以上為陽，身半以下為陰，肌腠氣分為陽，經脈血分為陰，陰陽和平，則營衛血氣，上下循環，外內出入，如暴喜傷陽，則氣并於陽而為厥逆，暴怒傷陰，則血并於陰而為脈滿。蓋肌形之血氣，并於脈中，故謂滿脈去形也。盛者瀉之，不足者補之。愚醫治之不知補瀉，不知病情，致使精華日脫，陰陽寒熱之邪氣相并，此治之二過也。夫行奇恒之法，以太陰始，五臟相通，移皆有次，神轉而不回者也。病則各逆傳其所勝，回則不轉，乃失其相生之機。故善為脈者，必以比類奇恒從容得之，為工不知，治之三過也。夫比類者，言候五臟脈氣之順逆，以比類奇恒之脈，或順或逆也。工以診脈之順逆，不必比類奇恒，故曰，此診之不足貴。故善診者，當先察其精氣神，而後切其血脈也。封君敗傷，故貴脫勢，及欲侯王而不可得，此憂患緣於內，是以精神內傷。《靈樞經》曰：憂恐忿怒傷氣。是三者皆不能守而失其常矣。始富後貧則傷其志意，志意者，所以御精神，收魂魄，適寒溫，和喜怒者也。是故營衛調，志意和則筋骨健強，腠理緻密。故傷其志意，則精神不能內守，外為筋骨攣躄之病，營衛不調，腠理不密，故外為柔弱，而三者亦失其常矣。嚴，窮究也。動神，謂運動其神。移者，移精變氣也。《靈樞》[終始]篇曰：謹奉天道，請言終始。終始者，經脈為紀，持其脈口人迎，以知陰陽有餘不足，平與不平，天道畢矣。所謂平人者不病，不病者，脈口人迎應四時也。上下相應而俱往來也，六經之脈，不結動也，本末之寒溫之相守司也，形肉血氣必相稱也，是謂平人。少氣者，脈口人迎俱小而不稱尺寸也。如是者則陰陽俱不足，補陽則陰竭，瀉陰則陽脫，如是者可將以甘藥，不可飲以至劑，如此者弗灸，不已者因而瀉之，則五臟氣壞矣。人迎一盛病在足少陽，一盛而躁病在手少陽，人迎二盛病在足太陽二一盛而躁病在手太陽，人迎三盛病在足陽明，三盛而躁病在手陽明，人迎四盛且大且數，名曰溢陽，溢陽為外格。脈口一盛病在足厥陰，一盛而躁在手心主。脈口二盛病在足少陰，二盛而躁在手少陰，脈口三盛病在足太陰，三盛而躁在手太陰，脈口四盛且大且數者，名曰溢陰，溢陰為內關。人迎與脈口俱盛四倍以上，命曰關格，關格者與之短期。故凡診者，必知終始。餘緒，謂更知灸刺補瀉之緒端。當合男女，謂鍼刺之要，男內女外。堅拒勿出，謹守勿內，是謂得氣也。左為人迎而主血，右為氣口而主氣。離絕者，言陰陽血氣，各有左右之分別也。是以血氣皆病，則氣鬱於右而血結於左。蓋因憂恐傷右部之肺腎，喜怒傷左部之心肝，以致五臟空虛，血氣各離其所守之本位，工不知人迎氣口有陰陽氣血之分，又何術之語哉？夫病在左而及於右，陰陽血氣之相乘也。天一生水，腎水生肝木，肝木生心火，腎主藏精，肝主藏血，心主生血，故左三部皆主血而為陰。地二生火，命門相火生脾土，脾土生肺金，火迺先天元氣，脾胃主生氣，肺主周身之氣，故右三部主氣而為陽。如病在陰者久，則陰病極而歸於陽，病在陽者久，則陽病極而歸於陰。故[終始]篇曰：病先起於陰者，先治其陰而後治其陽。病先起於陽者，先治其陽而後治其陰。此左右陰陽之相乘，而醫之又不可不知也。如嘗富而一旦喪其資斧，則大傷其神魂，是以心主之脈，肝主之筋，有若斬絕，此傷左之血脈也。然右關之脾臟未傷，故身體尚復能行令命也。澤，液也。謂肺腎所主之精氣未傷，而尚生長之不息也。然病雖先起於陰，久則將及於陽，故傷敗心肝之血而結於左，則留薄於氣分，而復歸於陽，左右血氣皆傷，而膿積寒炅也。《靈樞經》曰：夫癰疽之生，膿血之成也，不從天下，不從地出，結微之所生也。又曰：寒氣化為熱，熱勝則腐肉而為膿。此因傷陰而留薄歸陽，是以膿積於陰陽寒熱之間。夫陰陽血氣俱傷，補陽則陰竭，瀉陰則陽脫，如是者止可飲以甘藥，而不宜灸刺，粗工不知亟刺陰陽，以致身體解散，則脾氣傷矣。四肢轉筋，則胃氣絕矣。夫脾胃者，五臟之生原，生氣已絕，喪無日矣。即有良醫，不明陰陽相乘之道，不問受病所發之因，止知陰陽壞而與之死期，此亦為粗工，蓋不能謇其因而施救治之法也。凡此五者，皆發於五中而不因於外感。醫者，當知天地陰陽之氣，日用事物之常，莫不各有當然之理，順之則志意和調，逆之則苛疾暴起，此皆受術不通，人事不明，致有五者之責。故診脈之道，當外合天地陰陽四時經紀，內通五臟六腑雌雄表裏，或宜於灸刺砭石，或當用藥石所主，從容人事以明經道，審貴賤貧富之情，察少長勇怯之理，脈各有分部，病發有原始，候四時八正之氣，明[三部九候]之理，診道始備而必副矣。】

治病之道，氣內為寶。循求其理，求之不得，過在表裏。守數據治，無失俞理。能行此術，終身不殆。不知俞理，五臟菀熟，癰發六腑。診病不審，是謂失常。謹守此治，與經相明，上經下經，揆度陰陽，奇恒五中，決以明堂，審於終始，可以橫行。
【`王冰`曰：凡治病之道，必在於形氣之內求有過者，是為聖人之寶也。求之不得，則以臟腑之氣陰陽表裏而察之。守數，謂血氣多少及刺深淺之數也。據治，謂據穴俞所治之旨而用之也。但守數據治而用之，則不失穴俞之理矣。熟，熱也。五臟積熱，六腑受之，陽熱相薄，熱之所過，則為癰矣。失常，謂失經常正用之道也。與經相明，謂前氣內循求俞會之理也。上經言氣之通天，下經言病之變化。此二經揆度陰陽之氣，奇恒五中，皆決於明堂之部分也。揆度者，度病之深淺也。奇恒者，言奇病也。五中者，謂五臟之氣色也。夫明堂者，所以視萬物，別白黑，審長短，故曰決以明堂也。審於終始者，謂審察五色囚王終而復始也。夫道循如是，應用不窮，萬舉萬當，故可以橫行於世矣。】
【`馬蒔`曰：此言治病之道，以氣為寶，又求之表裏俞理經旨氣色，可以橫行天下矣。人身之中，唯氣而已。宗氣者，大氣也。猶天地之有太極也，衛氣者，陽氣也，猶太極之動而生陽也。營氣者，陰氣也，猶太極之靜而生陰也。天地間惟氣以為升降，而水則從氣者也。故天包水，水承地，而一元之氣，升降於太虛之中，水不得而與也。故潮之往來，特隨氣耳，非潮自能然也。人身亦惟以氣為主，而血則猶水，不可以血即為氣也。彼謂血即為營昔，非經旨也。《靈樞》[營衛生會](衛氣)篇謂：營氣化血，以奉生身，則營氣始能化血，焉可以血為營耶？帝知此義，迺總指而示之曰，治病之道，氣內為寶，真萬世醫旨之格言也。循求其理，即所論之義是也。或求之不得，則求之諸經表裏之病脈，求之諸經表裏之俞穴肉理，斯為上術也。然上經下經，中有揆度陰陽奇恒五中諸篇，無不悉知大義，又即明堂部位五色生剋休旺明之，則此醫者可以橫行天下矣。】
【`張志聰`曰：此論鍼刺之道，當以內氣為寶，循求其脈理，求之不得，其病在表裏之氣分矣。《鍼經》曰：在外者皮膚為陽，筋骨為陰。蓋鍼刺之道，取皮脈肉筋骨之病而刺之，故求之俞理不得，其過在表裏之皮肉筋骨矣。守數，謂血氣之多少及刺淺深之數也。《鍼經》曰：刺之害中而不去則泄精，不中而去則致氣。泄精則病益甚而恇，致氣則生癰瘍。又曰：疾淺鍼深，內傷良肉，皮膚為癰。病深鍼淺，病氣不瀉，支大為膿。夫在內者，五臟為陰，六腑為陽，謂菀熱在內，而癰發於在外之皮肉間也。診病不審，謂不審病者之情，故為失常。上經言氣之通於天，下經言病之變化。揆者，方切求之，言切求其脈理也。度者，得其病處以四時度之也。奇恒之病，發於五中，五臟之色，見於明堂，審其臟腑經脈之始，三陰三陽已絕之終，謹守此法，則無往而非道矣。】


# 徵四失
★ 素問·徵四失論篇第七十八
【`馬蒔`曰：內有四失，故名篇。】

黃帝在明堂，雷公侍坐。
黃帝曰：夫子所通書受事眾多矣，試言得失之意，所以得之，所以失之。
雷公對曰：循經受業，皆言十全，其時有過失者，願聞其事解也。
帝曰：子年少智未及耶？將言以雜合耶？夫經脈十二，絡脈三百六十五，此皆人之所明知，工之所循用也。所以不十全者，精神不專，志意不理，外內相失，故時疑殆。 【 少，去聲。】
【`王冰`曰：外，謂色。內，謂脈也。精神不專於循用，志意不從於條理，所謂粗略，揆度失常，故色脈相失而時自疑殆也。】
【`馬蒔`曰：此公以醫事不能十全者，由於精神志意之未及也。十全者，即上文全十之義也。】
【`張志聰`曰：謂持診之道，謹守神志，始得其情，無有過失，方為十全。雜合，言不專一也。持診者，當守其精神，調其志意，內得於心而外應於手。如失此精神志意，故時殆而不能十全。】

診不知陰陽逆從之理，此治之一失也。受師不卒，妄作雜術，謬言為道，更名自功，妄用砭石，後遺身咎，此治之二失也。不識貧富貴賤之居、生之薄厚、形之寒溫，不適飲食之宜，不別人之勇怯，不知比類，足以自亂，不足以自明，此治之三失也。診病不問其始憂患，飲食之失節，起居之過度，或傷於毒，不先言此，卒持寸口，何病能中？妄言作名，為粗所窮，此治之四失也。是以世人之語者，馳千裏之外，不明尺寸之論，診無人事治數之道，從容之葆，坐持寸口，診不中五脈，百病所起，始以自怨，遺師其咎。是故治不能循理，棄術於市，妄治時愈，愚心自得。嗚呼！窈窈冥冥，孰知其道？道之大者，擬於天地，配於四海，汝不知道之諭受，以明為晦。 【 中，並去聲。葆，同保。】
【`王冰`曰：[脈要精微]論曰：冬至四十五日，陽氣微上，陰氣微下，夏至四十五日，陰氣微上，陽氣微下，陰陽有時，與脈為期。又曰：微妙在脈，不可不察，察之有紀，從陰陽始。由此故診不知陰陽逆從之理，為一失矣。不終師術，惟妄是為，易古變常，自功循己，遺身之咎，為二失也。貧賤者勞，富貴者俠，俠則邪不能傷，易傷以勞，勞則易傷以邪，其於勞也，則富者處貴者之半，其於邪也，則貧者居賤者之半，例率如此。又勇者難感，怯者易傷，二者不同，蓋以其神氣有壯弱也。觀其貧賤富貴之義，則生之薄厚，形之寒溫，飲食之宜，理可知矣。不知比類，用必乖違，適足以汨亂心緒，豈通明之可望乎？故為三失也。憂謂憂懼，患謂患難。飲食失節，言甚飽也。起居過度，言潰耗也。或傷於毒，謂病不可拘於臟腑相乘之法而為療也。卒持寸口，謂不先持寸口之脈和平與不和平也。然工巧不備四術，故診不能中病之形名，是合經而妄作粗略，故為四失也。夫工之得失，即為世人之毀譽，雖千裏之外可至也。然其不明尺寸之論診，當以何事而見知於人耶？治，王也。葆，平也。言診數當王之氣高下，而為比類之原本，使不能深學道術，而致診差違，不中五脈，百病之所始，徒申怨謗之詞，遺過咎於師氏也。夫不能修學至理，乃衒賣於市廛，是謂棄術於市。或百慮而一得，何自功之有耶？窈窈冥冥，言元遠也。至道元遠，誰得知之？擬於天地，言高下之不可量也。配於四海，言深廣之不可測也。然不能曉諭於道，則受明道而成暗昧也。】
【`馬蒔`曰：此正以四失示公，而戒其不可以明為晦也。第一失者，不知陰陽逆順之理也。凡陰陽逆順之理，非止一端，左手人迎為陽，春夏洪大為順，沉細為逆，右手氣口為陰，秋冬沉細為順，洪大為逆，男子左手脈大為順，女子右手脈大為順，外感陽病，見陽脈為順，陰脈為逆，陰病見陽脈為順，陰脈為逆，內傷陽病，見陽脈為順，陰脈為逆，陰病見陰脈為順，陽脈為逆。又色見上下左右，各在其要，上為逆，下為從。女子右為逆，左為從，男子左為逆，右為從也。第二失者，不受師術之正，妄效雜術之邪，以非為是，苟用砭石也。第三失者，不適病人之情，不明比類之義也。第四失者，不究始時致病之由，妄持寸口之脈，不中病情，偽指病名也。是以世人之言，遠馳千裏之外，至於尺寸之切，人事治數之道，從容和保之術，全未知之。雖輕持寸口而診不中，百病隨起，始以自怨，並咎於師，晚矣。此所謂治不循理，術棄於市，偶有所愈，愚心方且自得，是數者皆本明之道，而使之自晦也，見亦左矣。】
【`張志聰`曰：陰陽之理，有順有逆，診者不知，治之失也。針砭之道，必得師傳，忌務雜術，若自詡功能，必遺身咎。夫用針之道，當適人貧富貴賤之所居，則知形志之苦樂矣。薄厚，謂肌肉之厚薄。《針經》曰：肌肉瘦者易於脫氣，易損於血，刺此者淺而疾之。年質壯大，血氣充盈，皮革堅固，因加以邪，刺此者深而留之。膏者其肉淖，而粗理者身寒，細理者身熱，脂者其肉堅，細理者熱，粗理者寒，此形之寒溫也。又曰：已飽勿刺，已刺勿飽，已飢勿刺，已刺勿飢，已渴勿刺，已刺勿渴，已醉勿刺，已刺勿醉，故當適飲食之所宜。勇者謂壯士，真骨堅肉，緩節監監然，刺此者深而留之，多益其數。怯者謂嬰兒，其肉脆血少氣弱。刺此者以毫針淺刺而疾發，日再可也。比類者，比類天地陰陽日月星辰之道，不明此道，足以自亂，此治之三失也。若持診之道，不得人之志意苦樂，飲食起居，或偏傷於五氣五味之毒，不審問而失言此數者，卒持寸口，何病能中？妄言作名醫，反為粗工所窮，此治之四失也。然世人多誇大其語，而不明寸尺之微，失寸尺之毫釐，而有千裏之謬，蓋人之日用事物，飲食起居，莫不有理，如失其和平，皆能為病，診無人事之審，是忽近而圖遠也。葆，寶同。言治診之道，惟天理人事之為葆也。夫不明五脈百病之診，此皆受師不卒，更自為功，精神不專，志意不理，如棄術於巿，招眾人之所怨惡也。設妄治之而或有時愈，庸愚之心以為自得，此亦行險以徼倖耳，豈真學問之功哉？窈窈冥冥，天之道也。復嘆其診治之道，若視深淵，若迎浮雲，視深淵尚可測，迎浮雲莫知其極，言道大之難明也。四海，謂地居水之中，天運於地之外。夫天有日月星辰之晦明，人有晝夜出入之血氣，如不受師之傳諭，不明道之體原，是以天道之明而為晦矣。】

# 陰陽類
★ 素問·陰陽類論篇第七十九
【`馬蒔`曰：首節有陰陽之類，故名篇。】
【`張志聰`曰：謂三陰三陽之各有類聚，因以名篇。】

孟春始至，黃帝燕坐，臨觀八極，正八風之氣，而問雷公曰：陰陽之類，經脈之道，五中所主，何臟最貴？
雷公對曰：春，甲乙，青，中主肝，治七十二日，是脈之主時，臣以其臟最貴。
帝曰：卻念上下經，陰陽從容，子所言貴，最其下也。
【`王冰`曰：孟春始至，謂立春之日也。觀八極，謂視八方遠際之色。正八風，謂候八方所至之風，朝會於太乙者也。五中，謂五臟。東方甲乙，春氣主之，青色內通於肝，故曰青中主肝也。然五行之氣，各王七十二日，五積而乘之，則終一歲之數三百六十日，故云治七十二日也。夫四時之氣，以春為始，五臟之應，肝臟合之，公故以其臟為最貴。從容，謂安緩比類也。帝念《脈經》上下篇陰陽比類形氣不以肝臟為貴，最其下也。】
【`馬蒔`曰：此雷公以陰陽諸經，惟肝為貴，而帝則非之也。陰陽者，陰經陽經也。五中者，古經篇名。公言春主甲乙，其色青，內主於肝，肝治七十二日，是肝脈主時為一歲之首，其臟宜為最貴。帝言即念上下經有陰陽從容諸篇，則為最下者也。】
【`張志聰`曰：此論經脈之道，五中所主，五臟之氣，合於三陰三陽，三陰三陽之氣，上通於天道也。夫天道者，昭昭為陽，冥冥為陰，春夏為開，秋冬為闔，寒暑往來為樞，其合於人也，三陽為陽，三陰為陰，太陰太陽為開，陽明厥陰為闔，少陰少陽為樞。肺主氣而上合昭昭，腎主水而下合冥冥，蓋在天四時之氣，通於人之陰陽，陰陽之氣，內合五臟，五臟之氣，外見於經脈，非經脈之主時也。故帝責其最下。何臟最貴者，意謂肺主氣，腎主水，以二臟合天道之最貴也。】

雷公致齋七日，旦復侍坐。
帝曰：三陽為經，二陽為維，一陽為游部，此知五臟終始。三陽為表，二陰為裏，一陰至絕作朔晦，卻具合以正其理。
【`王冰`曰：經謂經綸，所以濟成務，維謂維持，所以繫天真，游謂游行，部謂身形部分也。故主氣者濟成務。化穀者繫天真，主色者散布精微，游行諸部也。觀其經綸維繫游部之義，則五臟之終始可知矣。三陽太陽，二陰少陰也，少陰與太陽為表裏，故曰三陽為表，二陰為裏。一陰厥陰，厥猶盡也，以陰盡為義也。徵其氣王則朔，適言其氣盡則晦，既見其朔，又當其晦，故曰一陰至絕作朔晦也。然徵彼俱盡之陰，合此發生之木，以正應五行之理，而無替循環，故云卻具合以正其理也。】
【`馬蒔`曰：此言六經為人身之表裏，而其意似以太陽太陰為貴也。三陽者，足太陽膀胱經也，從目內眥上頭分為四道，下項并正別脈上下六道，以行於背，為人身之大經。二陽者，足陽明胃經也，從鼻起下咽分為四道，并正別脈六道，上下行腹，為人身之維繫。一陽者，足少陽膽經也，起自外眥絡頭分為四道，下缺盆并正別脈六道，上下為人身之遊行諸部者也。曰經，曰維，曰游部，此可以知五臟終始，賴此三經以為之表也。故三陽為之表，則二陰為之裏，二陰者，足少陰腎經也。二陽為之表，則三陰為之裏。三陰者足太陰脾經也。一陽為之表，則一陰為之裏，一陰者，足厥陰肝經也。《靈樞》[陰陽繫日月]篇云：亥為左足之厥陰，戌為右足之厥陰，兩陰俱盡，故曰厥陰。厥者，盡也，而應之者戌亥，則一陰幾於絕矣。豈知一陰至絕而有復作之理？朔晦相生之妙具於其中。蓋陰盡為晦，陰生為朔，氣盡為晦，氣生為朔，既見其晦，又見其朔，厥陰之絕而復作，合當以彼晦朔之妙，而正厥陰之理也。】
【`張志聰`曰：七日取七日來復，天道運轉之義。三陽者，天之道也，在天為至陽，應於四時，有春夏之開，秋冬之闔，寒暑往來之樞，合之於人，太陽主開而為經，陽明主闔而為維，少陽主樞而為游部，以此而知五臟之終始，蓋因天之四時，以應肝木之主歲首，腎水之主歲終也。夫經者徑也，維者絡也，周天二十八宿而一面七星，四七二十八星，房昴為緯，虛張為經，是故房至畢為陽，昴至星為陰，是天之陽而又分陰陽也。太陽主開而為陽，故三陽為經，陽明主闔而為陰，故二陽為維，是人之陽而又分陰陽也。游部者，游行於外內陰陽之間，外內皆有所居之部署。三陽者，太陽也，迺至陽之氣而主表。二陰者，少陰也，迺至陰之氣而主裏。一陰者，厥陰也，厥陰為陰中之少陽，迺陰盡而陽生，是以一陰至絕作晦朔，觀之卻具合陽生於陰，陰陽消長之理。夫月始生，則人之血氣始精，衛氣始行，月廓滿，則血氣實，肌肉堅，月廓空，則肌肉減，經絡虛，衛氣去，形獨居。是人之肌肉衛氣，隨月之消長，從陰而復生長於外也。是以一陰絕而復生，猶月之晦而始朔。上節論陰陽之經緯，以知五臟之始終，此以月之晦朔，以應人之表裏陰陽生長虛實，蓋月行一月而一周天也。】

雷公曰：受業未能明。
帝曰：所謂三陽者，太陽為經。三陽脈至手太陰，弦浮而不沉，決以度，察以心，合之陰陽之論。所謂二陽者陽明也，至手太陰弦而沉急不鼓，炅至以病，皆死。一陽者少陽也，至手太陰上連人迎，弦急懸不絕，此少陽之病也，專陰則死。三陰者，六經之所主也，交於太陰，伏鼓不浮，上空志心。二陰至肺，其氣歸膀胱，外連脾胃。一陰獨至，經絕氣浮不鼓，鉤而滑。此六脈者，乍陰乍陽，交屬相并，繆通五臟，合於陰陽，先至為主，後至為客。
【`王冰`曰：未能明言，未明氣候之應兌也。太陽者，陽氣盛大也。太陰，謂寸口脈氣所行。太陽之脈，洪大以長，今弦浮不沉，則當約以四時高下之度而斷決之，察以五臟異同之候而參合之，以應陰陽之論，知其臧否。兩陽合明，故曰，二陽者陽明也。鼓，謂鼓動。陽明之脈，浮大而短，今弦而沉急不鼓者，是陰氣勝陽，木來乘土也。然陰氣勝陽，木來乘土，而反熱病至者，是陽氣之衰敗也，猶燈之焰，欲滅反明，故皆死。一陽者，少陽也，陽氣未大，故門少陽。入迎，謂結喉兩旁同身寸之一寸五分，脈動應手者也。弦謂陽之脈，今急懸不絕，是經氣不足，故曰，少陽之病也。懸，謂如懸物之動搖。專，獨也，言其獨有陰氣而無陽氣則死。三陰者，太陰也，諸脈皆至手太陰者何耶？以是六經之主故也。六經，謂三陰三陽之經脈，所以至手太陰者何，以肺朝百脈之氣，皆交會於氣口也。脈伏鼓擊而不上浮者，是心氣不足，故上控引於心而為病也。楊上善云：肺脈浮濇，此謂平也，今見伏鼓，是腎脈也。足少陰脈，貫脊屬腎，上入肺中，從肺出絡心，肺氣下入腎志，上入心神也。二陰，謂足少陰腎之脈別行者，入跟中以上至股內後廉，貫脊屬腎絡膀胱，其直行者，從腎上貫肝鬲，入肺中，故上至於肺，其氣歸於膀胱，外連於脾胃。若一陰獨至，肺經氣內絕，則氣浮不鼓於手，若經不內絕，則鉤而滑也。陰見陽脈，陽見陰脈，故云乍陰乍陽也。所以然者，以氣交會故爾。當審比類以知陰陽也。夫脈氣乍陰見陽，乍陽見陰，何以別之？當以先至為主，後至為客也。至，謂至寸口也。】
【`馬蒔`曰：此言六經之脈，皆會於寸口，而可以決死生也。所謂三陽者，即前太陽也，其脈會於手太陰肺經之寸口太淵穴。夫太陽之脈，洪大以長，今弦浮而不沉，當決以四時高下之度，察以心神推悟之機，合以[陰陽]篇中之論而吉凶之可也。所謂二陽者，即前陽明也，其脈亦至於手太陰肺經之寸口。夫陽明之脈，浮大而短，今弦而沉，不復振鼓，是陰氣勝也，候熱來已病，陰氣來乘陽土也，此皆死脈死證也。所謂一陽者，即前少陽也，其脈亦至於手太陰肺經之寸口，而又上連於人迎之動脈，即胃經穴名也。在結喉兩旁一寸半動脈應手。據[六節臟象]論《靈樞》禁服五味四時氣等篇，其脈見於左手寸部。夫弦為少陽之脈，今急懸太甚而不絕，是經氣不足，迺少陽之為病也。懸者，如懸物之搖動也，然此迺陽部見陽脈而猶有可生，若專有陰脈來現則死矣。所謂三陰者在手，則為手太陰肺經也，為手足六經之所王，正以百脈朝會，皆交於手太陰經也。夫太陰之脈，浮濇為本，今見伏脈，又似鼓不浮，是腎脈乾肺也。腎之神為志，肺虛則腎虛，其志亦空虛無依耳。曰上空者，蓋腎神上薄也。曰志心者，志雖腎之神，而實心之所之之謂也。所謂二陰者，即前足少陰腎經也，其脈亦至於肺之寸口。所謂一陰者，即前足厥陰肝經也，一陰亦至於肺經之寸口。夫厥陰之脈，弦弱而長，今獨至肺經，其經氣若絕，則脈氣浮而不鼓，或未絕，則鉤而兼滑，尚有陽氣在也。此六脈者，或陰脈見陽，或陽脈見陰，正乍陰乍陽也。蓋由陰陽之氣，交相連屬，互為合并，紕繆通貫於五臟之間，其氣相合故也。然以何脈為主？何脈為客？須知先至者為主，後至者為客。陽脈先至，陰脈後至，則陽為主而陰為客，陰脈先至，陽脈後至，則陰為主而陽為客，此迺診法之要耳。】
【張志聰曰：此言太陽之氣，在表而合於天，在上而應於日，與手太陰少陰之相合也。手太陰者，肺也，肺主表而主天，心迺君火之陽以應日。太陽之氣生於水中，肺主氣而發原於腎，是以三陽脈至於手太陰，則陰陽相合，皆從陰而樞出於陽也。弦者，樞脈也。浮而不沉者，太陽太陰之主開也。決，判斷也，以此而察度之，以心合之，正合於陰陽之類論。蓋太陽主表，肺主皮毛，應天氣之包乎地之外，是太陽與手太陰之同類也。太陽之氣，坎中之滿也，少陰與太陽標本相合，故心為陽中之太陽，猶日之隨天氣而遶地環轉，是太陽與手少陰之同類也。故以此察其陰陽，斷其行度，正合於陰陽之論。陰陽類論，論天之道也。若二陽與手太陰少陰之手相類也，二陽者，陽明也，陽明主闔，至手太陰弦而沉急不鼓者，太陰之開，反從陽明之闔，不能鼓動而外出也。是以炅至而為陽明太陰之病者皆死。蓋太陰之氣，主開而反沉，是天氣之不運行矣。陽明主清凉之金氣，反為炅熱所傷，是以二氣皆死，迺陰陽類而不相合者也。炅者，日中之火氣也。此言陽明之氣，不與天氣相合，而亦不與太陽之相合也。夫一陽與手太陰之不相類也，一陽者，少陽也，少陽主樞，樞者從陰而出於陽，從陽而入於陰，外內出入之無息者也。如至手太陰，上連人迎，弦急不絕者，少陽惟從太陰之開，而不能樞轉復入，此少陽為太陰之所病也。如專於陰而不能樞出於陽，是少陽之氣絕於內矣。三陰者，五臟六經之所主也，五臟內合五行，五行者，木火土金水火地之陰陽也。太陰者，脾土也。三陰之氣，交於太陰，猶六氣之歸於地中，燥勝則地乾，暑勝則地熱，風勝則地動，濕勝則地泥，寒勝則地裂，火勝則地固，故脈伏鼓而不浮，迺六氣伏鼓於地中而不浮於外，是以上空志心，謂不及於心腎也。二陰者，少陰也，少陰主水，二陰至肺者，肺腎之相合也。其氣歸膀胱者，陰陽雌雄之相應也。外連脾胃者，水津通貫於地中也。上節言太陰之土氣，不及於心腎，此言二陰之氣，上通於天，下歸於泉，中復通貫於地中。蓋言少陰之氣，與手足太陰足太陽陽明之相類也。一陰者，厥陰也，厥陰為陰中之生陽，是以經絕者，陰脈之伏於內也。氣浮者，生陽之氣浮於外也。不鼓者，厥陰之主闔也。不鉤者，厥陰主相火而非心火也。滑者，陰陽經氣外內出入之相搏也。此承上文而言二陰之氣，與肺臟脾胃膀胱相通，是少陰之有類聚也。厥陰，迺陰中之少陽，為一陰之獨使。故曰一陰獨至，謂一陰之無類聚也。六脈，手足三陰之六脈也。乍陰乍陽者，謂陰中有陽，或陰或陽之交至也。交屬相并，繆通五臟，合於陰陽者，謂六經之氣屬陰屬陽，交相合并，互通五臟，五臟之氣，合於五行之陰陽也。然心腎二臟，並主少陰，脾肺二臟，並主太陰，肝與包絡，並主厥陰，原無手經足經之別，不過以先至為主，後至為客。如心之陽脈先至，即以心為主而腎為客，腎之陰脈先至，即以腎為主而心為客。乍陰乍陽，或先或後，各有主客之類合也。前三陽為經節論陽中有陰，此論陰中有陽。】

雷公曰：臣悉盡意受傳經脈，頌得從容之道，以合從容，不知陰陽，不知雌雄。
帝曰：三陽為父，二陽為衛，一陽為紀。三陰為母，二陰為雌，一陰為獨使。
【`王冰`曰：公言臣所頌今從容之妙道，以合上古從容而比類形名，猶不知陰陽尊卑之次，不知雌雄殊目之義，請言其旨，以明著至教，陰陽雌雄相輸應也。父，所以督濟羣小，言高尊也。衛，所以卻禦諸邪，言扶生也。紀，所以綱紀形氣，言其平也。母，所以育養諸子，言滋生也。雌者陰之目，一陰之臟，外合三焦，三焦主謁導諸氣，名為使者，故云獨使也。】
【`馬蒔`曰：此即六經而示以陰陽雌雄之義也。三陽者，即太陽也，太陽為表之經，覆庇羣生，尊猶父也。二陽者，即陽明也。陽明為表之維，捍衛諸部，所以為衛也。一陽者，即少陽也，少陽為表之游部，布絡諸經，所以為紀也。三陰者，即太陰也，太陰為裏之經，長養諸經，尊猶母也。二陰者，即少陰也，少陰為裏之維，生由此始，所以為雌也。一陰者，即厥陰也，厥陰為裏之游部，將軍謀慮，所以為獨使也。】
【`張志聰`曰：公言得從容之道，以合於天道，不復知有陰陽雌雄之類論也。帝言三陰三陽之外內，而各有雌雄之相類也。三陽為父，太陽之為乾也。三陰為母，太陰之為坤也。二陽為衛，陽明之氣，主衛於外也。二陰為雌，少陰之為裏也。一陽為紀，少陽為出入游部之紀綱，一陰為獨使，謂厥陰為外內陰陽之獨使，比蓋言三與三類，二與二頻，一與一類，各有內外雌雄之相合也。】

二陽一陰，陽明主病，不勝一陰，脈軟而動，九竅皆沉。
【`王冰`曰：一陰，厥陰，肝木氣也。二陽，陽明，胃土氣也。木土相薄，故陽明主病也。木伐其土，土不勝木，故云不勝一陰。脈軟而動者，耎為胃氣，動謂木形，土木相持，則胃氣不轉，故九竅沉滯而不通利也。】
【`馬蒔`曰：此言胃肝為病者，肝勝而胃負也。二陽者，足陽明胃經也。一陰者，足厥陰肝經也。胃經主病而肝來侮之，則木能剋土，胃不能勝肝也。據其脈當耎而動，軟者，病在胃而胃氣未絕也。動者，木氣王而正來侮土也。故胃氣不轉，則九竅皆沉滯而不通矣。此迺主負客勝者也。】
【`張志聰`曰：此承上文而言二陽為衛而主外又不同厥陰之主闔也。二陽一陰者，陽明與厥陰之類聚也。二陽為衛，是陽明主病當在外，不勝一陰者，不能勝厥陰之闔也，脈軟而動者，陽欲外出而無力也。陽明主生津液，九竅為水注之氣，陽明不能外出，是以九竅之氣皆沉。`閔士先`曰：陰陽之有開闔樞者，迺陰中有陽，陽中有陰，開者類開，闔者類闔也。三陽為父，三陰為母者，謂陽主外而陰主內，各有外內雌雄之相類也。】

三陽一陰，太陽脈勝，　一陰不能止，內亂五臟，外為驚駭。
【`王冰`曰：三陽足太陽之氣，故曰太陽勝也。木生火，金盛陽燔木，木復受之，陽氣洪盛，內為狂熱，故內亂五臟也。肝主驚駭，故外形驚駭之狀也。】
【`馬蒔`曰：此言膀胱與肝為病者，膀胱勝而肝負也。三陽者，足太陽膀胱經也。一陰者，足厥陰肝經也。膀胱主病，而肝來侮之，則木來乘水，當是時膀胱為表，肝為裏，膀胱邪盛，有自表之裏之勢，肝經不得而止之，致使內亂五臟之神，外有驚駭之狀。】
【`張志聰`曰：此陰陽類而開闔之不合也。三陽主開，一陰主闔，二氣類聚而太陽脈勝，是一陰不能止其開，則內亂五臟，外為驚駭。蓋三陰之氣，繆通五臟，陰不能內守而從陽外出，是以五臟內亂。經云：東方肝木，其病發驚駭。上節論陰陽類而陽不勝其陰，此論陰陽類而陰不勝其陽。】

二陰二陽，病在肺，少陽脈沉，勝肺傷脾，外傷四肢。二陰二陽皆交至，病在腎，罵詈妄行，巔疾為狂。
【`王冰`曰：二陰，謂手少陰心之脈也。二陽，亦胃脈也。心胃合病，邪上下并，故內傷脾，外傷肺也。所以然者，胃為脾腑，心火勝金故爾。脾主四肢，故脾傷則外傷於四肢矣。少陰脈謂手掌後同身寸之五分，當小指神門之脈也。二陰，謂腎水之臟也。二陽，謂胃土之腑也。土氣刑水，故交至而病在腎也。以腎水不勝，故胃盛而巔疾為狂。】
【`馬蒔`曰：此言手經心與大腸與病者，心勝而大腸負，足經腎與胃為病者，胃勝而腎負也。二陰者，在手則為少陰心經，在足則為少陰腎經也。二陽者，在手則為陽明大腸經，在足則為陽明胃經也。試以心與大腸為病者言之：心有病而大腸乘之，則金來侮火，火當剋金，故病在肺，肺與大腸為表裏也。其手少陰心經之脈本宜洪也，而今有病，則虛而為沉矣。既以勝肺，又且傷脾，蓋脾迺火之子，母虛則子傷也。脾主四肢，脾傷則四肢亦傷矣。此迺主勝客負者也。又以腎與胃經為病者言之：腎經有病而胃臟乘之，其病交甚，然土能剋水，病終歸腎，故水衰則火盛，罵詈妄行，巔疾與狂之病作矣。巔疾者，火上升也。狂者，陰不勝陽也。】
【`張志聰`曰：此二陰二陽相類而為病也。夫腎精之上通於肺者，從脾土而上升，若鴻漸之衝於天也。二陰二陽相類，而病在肺者，腎水從陽明而直乘於肺，是以肺反病也。少陰脈沉，是心腎不交矣。水不濟火，則火熱炎上而勝肺，水不灌於土中，則土燥而脾氣損傷，外傷四肢，蓋土受水津之濕，而後能灌溉於四旁。皆交至者，言二陰二陽之經氣，交屬相并，而上至於陽明也。病在腎者，謂腎氣病而精液少，其虛氣反上奔也。病氣傳於陽明，是以罵詈妄行，巔疾為狂。上節論精水行於脈外，此論腎氣上逆於脈中。】

二陰一陽，病出於腎，陰氣客遊於心脘，下空竅堤，閉塞不通，四肢別離。
【`王冰`曰：一陽謂手少陽三焦心主火之腑也。水上干火，故火病出於腎，陰氣客游於心也。何者？腎之脈，從腎上貫肝隔，入肺中，其支別者，從肺中出絡心，注胷中，故如是也。然空竅陰客上游，胃不能制，是土氣衰，故脘下空竅皆不通也。堤者，謂如堤堰不容泄漏，胃脈循足心脈絡手，故四肢如別離而不用也。】
【`馬蒔`曰：此言腎與三焦為病者，腎勝而三焦負也。二陰者，足少陰腎經也。一陽者，手少陽三焦也。腎與三焦為病，則腎屬水，三焦屬火，三焦與心包絡為表裏，其病出於腎脈，而少陰之氣，客游於心脘之下，水來侮火也。蓋腎脈之所行也。然陰氣上遊，胃不能制，腸胃空竅，陰氣為堤，閉塞不通。腎脈循足三焦之脈在手，故四肢別離不用也。】
【`張志聰`曰：夫水從中土而上交於肺，復隨天氣而運行於上下四旁。二陰謂少陰所主之兩腎，一陽迺腎臟所生之少陽，空竅謂汗空，迺肺主之毛竅，如水不隨氣，而運行於膚表，則空竅閉塞不通矣。堤，所以防水者也。水不滲入於土中之理路，則堤閉塞不通，而四肢不能受氣於中上矣。此緣腎臟病而津液少，不能滲灌於脾肺，其虛氣反從少陽而客遊於心下也。愚按隨太陽之氣而運行於膚表者，膀胱之水也，故表汗出於太陽膀胱者，州都之官，津液藏焉。氣化則出，是水液之運行於上，受天氣而復降於下也。又曰：津液當還入胃中，是津液生於胃腑水穀之精，復還入胃中，而上交於肺，是汗液皆由氣化而出，非止溲也。其滲於中土而上交於肺者，腎臟之精水也。故曰，腎者，至陰也。至陰者，盛水也。肺者，太陰也。少陰者，冬脈也。故其本在腎，其末在肺，皆積水也。此少陰之水，上交於手足之太陰，而外通於皮腠也。至於腎臟膀胱，上與心交者，迺標本相合，上下之互交者也。能明乎天地陰陽之道，斯為神智上工，若止求之脈證，帝所謂粗工耳。】

一陰一陽代絕，比陰氣至心，上下無常，出入不知，喉咽乾燥，病在土脾。
【`王冰`曰：一陰厥陰脈，一陽少陽脈，並木之氣也。代絕者，動而中止也。以其代絕，故為病也。木氣生火，故病生而陰氣至心也。若受納不知其味，竅瀉不知其度，而喉咽乾燥者，喉嚨之後屬咽為膽之使，故病則喉咽乾燥，雖病在脾土之中，蓋由肝膽之所為爾。】
【`馬蒔`曰：此言肝膽為病者，其氣必至心，而其病必及脾也。一陰者，足厥陰肝經也。一陽者，足少陽膽經也。代絕者，脈之動而中止也。肝膽為病，脈當代絕，其厥陰之氣，必至於心，正以心為木之子耳。然肝膽之氣，上至頭首，下至腰足，中至腹脅，故病發上下無常處也。至於物有所出，不知其度，口有所入，不知其味，喉咽乾燥，此皆病之在脾者也。何也？木來剋土也。】
【`張志聰`曰：此復申明腎水之上通脾肺者，隨陰中之生陽而出也。一陰，厥陰也，一陽，少陽也，迺陰中之生陽也。若一陰一陽之氣代絕，則水不能隨之上升，止陰氣自至於心下。上下無常者，或上或下也。古者以腹中和小便利為知，出入不知，謂脾肺燥而不能出灌於四肢，不利於小便也。是以水液不能上交於肺，則喉咽乾燥矣。不能滲灌於中土，則土燥而脾病矣。上節論陰氣隱少陽而客遊於心下，此言少陽絕而陰氣自上至心，皆主腎液，不能通貫於脾肺。】

二陽三陰，至陰皆在，陰不過陽，陽氣不能止陰。陰陽並絕，浮為血瘕，沉為膿胕。陰陽皆壯，下至陰陽，上合昭昭，下合冥冥。診決死生之期，遂合歲首。
【`王冰`曰：二陽陽明，三陰手太陰至陰脾也。故曰，至陰皆在也。然陰氣不能過越於陽，陽氣不能制心，今陰陽相薄，故脈並絕斷而不相連續也。脈浮為陽氣薄陰，故為血瘕。脈沉為陰氣薄陽，故為膿聚而胕爛也。若陰陽皆壯而相薄不已者，漸下至於陰陽之內為大病矣。陰陽者，謂男子之陽道，女子之陰器，以其能盛受也。昭昭，謂陽明之上，冥冥，謂至陰之內，幽暗之所也。】
【`馬蒔`曰：此言胃肺脾經為病者，陰陽離絕而諸病生死期至也。二陽者，足陽明胃經也。三陰者，手太陰肺經也。然脾亦屬足太陰，故曰至陰皆在也。至陰者，脾也，胃脾肺經為病，則在陰經者，不能出過於陽以為和，在陽經者，不能入止於陰以為和，陰陽之氣，並至阻絕，是以陽不入陰者，其脈為浮，浮則內有血瘕之證。陰不出陽者，其脈為沉，沉則外有膿胕之證也。積至陰陽各盛，則男子之病下至陽道，女子之病下至陰分，專為大病，此迺上合昭昭至明可見之所，下合冥冥至暗難見之地，皆陰陽離絕所致也。如欲診死生之期，宜以歲首合之，如甲寅為正月，則乙卯為二月之類，其死在何月，可以其經而合之也。】
【`張志聰`曰：此復結陰陽類而各司開闔也。二陽者，陽明之主闔也。三陰者，太陰之主開也。脾為陰中之至陰，至陰皆在者，言脾胃之氣，皆在於中而為開為闔者，迺二陽三陰之氣也。陰欲開而不能遇於陽之闔，陽欲闔而不能止其陰之開，陰陽之氣不相和合，而陽與陰絕，陰與陽絕矣。如脈浮則病在脾而為血瘕，沉則病在胃而為膿胕，蓋陰陽之氣不從，而血為之病也。陰陽皆壯者，謂太陰之肺，少陰之心，太陽之陽，皆壯盛於上，而可上合昭昭之天，下至陰陽者，下至少陰之精，太陽之水皆壯盛於下，而可下合冥冥之泉。以天之道，診決死生之期，遂合四時之歲首，蓋言此遂可以肝脈應春，此總結人氣之通於天道也。】

雷公曰：請問短期。黃帝不應，雷公復問。
黃帝曰：在經論中。
雷公曰：請聞短期。
黃帝曰：冬三月之病，病合於陽者，至春正月脈有死徵，皆歸出春。冬三月之病，在理已盡，草與柳葉皆殺，春陰陽皆絕，期在孟春。 【 《太素》末句無春字。】
【`王冰`曰：經論，上古經也。病合於陽，謂前陰合陽而為病者也。雖正月脈有死徵，陽已發生，至王不死，故出春三月而至夏初也。裏謂二陰腎之氣也。腎病而正月脈有死徵者，以枯草盡，青柳葉生出而皆死也。理，裏也。春陰陽皆絕，期在孟春者，謂立春之後，而脈陰陽皆懸絕，期死不出正月也。】
【`馬蒔`曰：比言冬病陽脈者，其人當死於春也。冬三月之病。病合於陽脈者，未必死於冬時，可至春正月間以延之。雖脈有死徵，亦皆歸於出春，微者，證也，外之證候未佳也。若冬三月之病，死證悉見，在理已盡，亦可延至地有草柳有葉之時，其人始殺者，何也？有死徵而無死脈也。以物生而人死，故亦以殺名之。安使交春之初，陽脈亦絕，有同陰脈，止期在孟春而已，安能至此草柳俱見之日乎？】
【`張志聰`曰：不應者，謂在經論中有之，責其卻念上下經，而不博覽於羣書也。經論迺上古所傳之經，聞謂願聞經中所論之短期，以下論上合昭昭，下合冥冥，遂合四時以決死生之期。冬三月之病，水之為病也。病合於陽者，合病太陽之氣也。至春正月有死徵之脈見，皆歸於所出之春氣。蓋春氣之本於冬，而陽氣之生於水，陽氣已病，復從春氣外出，故死。理，謂土中之理路。上文言水病之合於陽者，隨太陽之氣而外轉者也。此言在理已盡者，謂水之從地理而上通於天也。冬三月之病，水之病也。在理已盡者，水竭而不能通於地理也。故至草與柳葉所生之時，而天地陰陽之氣皆殺。夫春取榆柳之火，柳得先春之氣者也。草木得春氣而生，人病感春氣而死。陰陽之氣，始於歲首，故交春而陰陽皆絕，期在孟春而死。】

春三丹之病曰陽殺，陰陽皆絕，期在草乾。
【`王冰`曰：陽病不謂傷寒溫熱之病，謂非時病熱，脈洪盛數也。春三月陽氣尚少，未當全盛而反病熱脈應夏氣者，經云：脈不再見，夏脈當洪數，無陽外應，故必死於夏至也。以死於夏至陽氣殺物之時，故云陽殺也。若不陽病，但陰陽之脈皆懸絕者死，在於霜降草乾之時也。】
【`馬蒔`曰：比言春月為病，陰不勝陽者死，陰陽皆絕者即死也。春三月為病者，正以其人秋冬奪於所用，陰氣耗散，不能勝陽，故春雖非盛陽，交春即病為陽而死，名曰陽殺。若使其脈陰陽俱絕，則不能滿此三月而始死也。期在舊草尚乾之時，即應無望其草生柳葉之日也。】
【`張志聰`曰：春三月，陽氣正盛，病傷其氣，故曰陽殺。陰陽者，謂木火之陽，厥陰少陰之所主，皆絕者，無生長之氣也，故期在肅殺之時而死。】

夏三月之病至陰，不過十日，陰陽交，期在濂水。
【`王冰`曰：夏三月之病至陰，謂熱病也。[評熱病]論曰：溫病而汗出輒復熱，而脈躁疾，不為汗衰，狂言不能食者，病名曰陰陽交。六月病暑，陰陽復交，二氣相持，故迺死立秋之候也。】
【`馬蒔`曰：此言夏月病脾者易死，而陽脈有陰者期於秋也。夏三月陽氣甚盛，脾衰病熱，是至陰有病也。至陰者，脾也，脾熱病則五臟危，土成數十，故不過十日而死耳。若其脈陽中有陰，是謂陰陽交也，則脾未全絕，期在七月水生之候，其水濂靜之日而死矣。】
【`張志聰`曰：陰謂歲半以下，陽氣病傷，故交陰即死。在夏之陰陽交病，病少陰之火也。濂水，水之清也，在三秋之時。】

秋三月之病，三陽俱起，不治自己。陰陽交合者，立不能坐，坐不能起。三陽獨至，期在石水。二陰獨至，期在盛水。
【`王冰`曰：秋陽氣衰，陰氣漸出，陽不勝陰，故自已也。立不能坐，坐不能起者，以氣不由其正用故爾。有陽無陰，故云獨至。[著至教]論曰：三陽獨至者，是三陽並至，由此則但有陽而無陰也。冬月水冰如石之時，故云石水。火墓於戌冬，陽氣微，故石水而死也。二陰獨至，亦謂并至而無陽也。盛水，謂雨雪皆解為水之時則止，謂正月中氣也。】
【`馬蒔`曰：此言秋時膀胱與腎為病者，有證候脈體死期也。三陽者，足太陽膀胱經也。膀胱病脈俱起，則膀胱屬水，秋氣屬金，金能生水，當不治自已也。若膀胱有陽病而見陰脈，有陰病而見陽脈，是陰陽相合，其證當行立坐臥俱不寧也。以金為主，當善調之而愈。診其脈，唯有陽而無陰，是三陽之脈獨至也。當不死於秋而死於冬，期在石水而已。石水者，水凝如石之候也。若有腎脈來見，有陰而無陽，是二陰之脈獨至也，當不死於冬而死於春，期在盛水而已。盛水者，正月雨水之候也。】
【`張志聰`曰：秋三月，迺陽明主令，陽明者，兩陽合明，間於二陽之中，三陽俱起，是謂乾剛中正，勿藥有喜。七月八月，乃太陰主氣。九月十月，迺陽明主氣。至秋令而陰陽交合者，太陰陽明之合病也。太陰欲開，而不能勝陽明之闔，陽明欲闔，而不能止太陰之開，是以立不能坐，坐不能起。復總結太陽少陰為水火陰陽之主，標本互合，陰陽氣交，如三陽獨至，是有陽而無陰矣。二陰獨至，是有陰而無陽矣。石水，堅冰之時，孤陽而無陰氣之和，又值水性堅凝，故死。盛水立春雨水之時，獨陰而無陽氣之和，又值春陽外泄，故死也。】

# 方盛衰
★ 素問·方盛衰論篇第八十
【`馬蒔`曰：內有不足有餘虛實等義，皆所以較其盛衰也，故名篇。】
【`張志聰`曰：春時之陽氣方盛，陰氣方衰，秋時之陰氣方盛，陽氣方衰，此天氣之盛衰也。少者之氣方盛，老者之氣方衰，此人氣之盛衰也。】

雷公請問：氣之多少，何者為逆？何者為從？
黃帝答曰：陽從左，陰從右，老從上，少從下，是以春夏歸陽為生，歸秋冬為死。反之則歸秋冬為生。是以氣多少逆皆為厥。
【`王冰`曰：陽氣之多少皆從左，陰氣之多少皆從右，從者為順，反者為逆。[陰陽應象]大論曰：左右者，陰陽之道路也。歸秋冬，謂反歸陰也。歸陰則順殺伐之氣，故死，反之謂秋冬則歸陰為生。若陽氣之多少反從右，陰氣之多少反從左，是為不順，故曰氣少多逆也。如是從左從右之不順者，皆為厥。厥謂氣逆，故曰，皆為厥也。】
【`馬蒔`曰：此言氣在左右老少四時皆有順逆，而逆之則為厥也。氣之屬陽者，在左為順，氣之屬陰者，在右為順。老者穀衰，故在上為順。少者慾甚，故在下為順。是以春夏或病，或脈歸陽為生，若陰病陰脈如秋冬者為死，反之則秋冬歸陰為生。若陽病陽脈如春夏者為死。是以人之氣有多少，逆之則皆能為厥也。】
【`張志聰`曰：氣之多少，問陰陽之氣有多有少。逆者，謂四時老少之氣，逆行從順也。夫四時之氣，春夏為陽，秋冬為陰。陽從左者，謂春夏之氣從左而行於右。陰從右者，謂秋冬之氣從右而行於左。老者之氣，從上而下，猶秋氣之從上而方衰於下。少者之氣，從下而上，猶春氣之從下而方盛於上。是以春夏之氣，歸於陽之從左而右，氣之順也，故為生氣。歸於秋冬之從右而左，氣之逆也，故為死氣。反之謂秋冬之氣，歸於陰之從右而左為生，歸於春夏之從左而右為逆。是以氣之無論多少，逆者皆為厥也。此節總提四時老少之氣，而先論其天氣之順逆焉。】

問曰：有餘者厥邪？答曰：一上不下，寒厥到膝，少者秋冬死，老者秋冬生。氣上不下，頭痛巔疾，求陽不得，求陰不審，五部隔無徵，若居曠野，若伏空室，綿綿乎屬不滿日。
【`王冰`曰：有餘者厥，言少之不順者為逆，有餘者則成厥逆之病矣。夫一經之氣，厥逆上而陽氣不下者，何以別之？寒厥到膝是也。四肢者諸陽之本，當溫而反寒，上故曰寒厥也。秋冬謂歸陰則從右發生其病也。少者以陽氣用事，故秋冬死。老者以陰氣用事，故秋冬生。巔疾，頭首之疾也，謂之陽脈，又似陰盛，謂之陰脈，又似陽盛，故曰，求陽不得，求陰不審也。五部，謂五臟之部。隔，謂隔遠。無徵，猶言無可驗也。然求陽不得其熱，求陰不審是寒，五臟部分又隔遠而無可驗，故曰求陽不得，求陰不審，五部隔無徵也。夫知是者，迺從氣久逆所作，非由陰陽寒熱之氣所為也。若居曠野，言心神散越，若伏空室，謂志意沉潛散越，以氣逆而痛甚未止，沉潛以痛定而復恐再來也。綿綿乎，謂動息微也。身雖綿綿乎且存，然其心所屬望，將不得終其盡日也。故曰，屬不滿日也。】
【`馬蒔`曰：此言陰氣有餘為寒厥，老少之生死，係於時病證之難據，瀕於危也。按[厥]論言足經三陰之氣，起於五指之裏，集於足下，而聚於膝上，故陰氣勝，則從五指至膝上寒，但其寒不在外廉而在內廉耳。此曰，一上不下，寒厥到膝者有以也。然少者以陽氣用事，而秋冬發為寒厥，則陽衰之甚也，故曰死。老者以陰氣用事，而秋冬發為寒厥，則陰氣未衰也，故曰生。且其為病也，氣上不下，故為頭巔之病，而其證尤有可畏，謂之陽證，又似夫陰，謂之陰證，又似夫陽，真求陽不得，求陰不審也。五臟部分，似隔遠而無可信驗，若是者，迺氣逆日久所致也。病者，心神散越，若居曠野，以氣逆而痛猶未止，志意沉潛，若伏空室，以痛定而復恐再來，其動息雖微，而此心屬望，若不能滿此一日也。其證如此，不亦有可畏哉！】
【`張志聰`曰：此問人氣之逆，迺有餘者厥耶？一者，一陰之氣也，一上不下，寒厥到膝，陰氣自下而上，從井而至合也。陰氣上行，秋冬之令也。故老者為順，少者為逆，此蓋以人之陰陽，而應天地之四時也。氣者，一陽之氣也，氣上不下，頭痛巔疾，陽氣自下而直上於巔頂也。愚謂此下當有少者春夏生，老者春夏死句，或簡脫耶？按此二節，論人之陰陽二氣，自下而上，以應天之四時，年之老少，重在不下二字。蓋一日之中，一時之間，陰陽出入，上下循環，有四時老少之氣，如上而不下，則為厥逆，豈果寒厥到膝，而老者秋冬可生？蓋陰陽二氣，上下相同，猶天之寒暑往來，四時之收藏生長。夫肌腠氣分為陽，經脈血分為陰，陰氣生於陽，陽氣生於陰，故曰所出為井者，陽氣從陰而出於脈外之處為井，所入為合者，陰氣從陽分而入於經脈之中，亦從井至合而與營血相會，故曰所入為合。蓋自井至合，則五行之氣已周，復散行而上也。試觀寒厥之病，始於肘膝，而不能回陽，則漸至額顱皆冷，此陰陽血氣，生始出入之要道，學者不可不細加參求。夫老從上，少從下，此老幼百年之四時也。陽從左，陰從右，此天地一歲之四時也。朝則為春，日中為夏，日入為秋，夜半為冬，此一日之有四時也。是老者一歲之中有春夏，一日之中有春夏，少者一歲之中有秋冬，一日之中有秋冬。能順一歲一日之四時，則百歲之氣皆順矣，豈老者止行秋冬之令，而少者單行春夏乎？此蓋以天之四時，合人之陰陽，以人之順逆，應天之四時，是以不明天地人參合之道，求陽而不得其氣，求陰而不能審其微，以五部而候五時之氣，若隔絕而無徵驗矣。夫四時之氣，生於五方，人之形身，迺神氣之屋宇，若居曠野，不知四時之氣也，若伏空室，不知人之陰陽也，綿綿乎天道之細微也。屬，合也，不知天道之微，而欲合人之陰陽，尚不能滿一日之四時，而況能知百歲之陰陽乎？是以少氣之厥，形之於夢，而合於四時，更見其微渺之極也。】

是以少氣之厥，令人妄夢，其極至迷。三陽絕，三陰微，是為少氣，是以肺氣虛，則使人夢見白物，見人斬血籍籍，得其時則夢見兵戰。腎氣虛，則使人夢見舟船溺人，得其時則夢伏水中，若有畏恐。肝氣虛，則夢見菌香生草，得其時則夢伏樹下，不敢起。心氣虛，則夢救火陽物，得其時則夢燔灼。脾氣虛，則夢飲食不足，得其時則夢築垣蓋屋。此皆五臟氣虛，陽氣有餘，陰氣不足，合之五診，調之陰陽，以在經脈。
【`王冰`曰：氣之少有厥逆，則令人妄為夢寐，其厥之盛極，則令人夢至迷亂。三陽之脈懸絕，三陰之診細微，是為少氣之候也。白，象金之色。斬者，金之用也。籍籍，夢死狀也。得時，謂秋三月也。金，為兵革，故夢見兵戰。舟船溺人，皆水之用。腎象水，故夢形之。夢伏水中，冬三月也。菌香生草，草木之類也。肝合草木，故夢見之。夢伏樹下，春三月也。心合火，故夢救火。陽物，亦火之類也。燔灼，夏三月也。脾納水穀，虛故夢飲食不足。得其時，謂辰戌丑未之月，各王十八日，築垣蓋屋，皆上之用也。腑者陽氣，臟者陰氣，《靈樞經》備有調陰陽，合五診，故引之曰，以在經脈也。經脈，則《靈樞》之篇目也。】
【`馬蒔`曰：此言陰氣不足者為熱厥，而五臟之妄夢為徵也。少氣之厥，氣字當是陰字，上文言有餘者為厥，迺陰氣有餘，當為寒厥，此言少陰之厥，迺陰氣不足，當為熱厥。惟其陰氣之虛，令人妄夢昏迷，蓋以三陽之氣阻絕，三陰之氣甚微故也。是故五臟者，陰也，陰氣虛則妄夢形。肺屬金，如肺氣虛則夢見白物者，金之色也，見人斬血籍籍者，金之用也。籍籍，眾多也。若得秋之時，而金旺助肺，則衰猶未甚。夢見以兵相戰，其臟氣實不安也。腎屬水，腎氣虛則夢見舟船溺人，弱之甚也。如得冬之時，而水來助，腎衰猶未甚，則夢伏水中，若有畏恐，其臟氣實不安也。肝主木，肝氣虛則夢見菌香生草，木之類也。若得春之時，而木來助，肝衰猶未甚，則夢見伏於樹下，不敢起，其臟器實不安也。心屬火，心氣虛則夢見救火屬陽等物，火之象也。若得夏之時，而火來助，心衰猶未甚，則夢見燔灼，其臟氣實不安也。脾屬土，脾氣虛則夢見飲食不足，內虛之象也。如得四季之時而土來助，脾衰猶米甚，則夢築垣蓋屋，其臟氣實不安也。此皆五臟氣虛，陽氣有餘，陰氣不足，所以有是夢而成是厥也。當合之五診之法，調之陰陽之分，以察經脈之度，斯可以治此證耳。】
【`張志聰`曰：少氣之厥，氣虛而上逆也。夢者，魂魄神氣之所遊蕩，是以上行其極而至迷。迷者，遠而迷也。夫有餘之厥，自下而上，少氣之厥，令人妄夢而合四時，是四時之氣，合五臟之神，五臟之陰陽，下行至足，陽氣起於足五指之表，陰氣起於足五指之裏，循足上行，見於經脈，應於四時。絕者，陽不與陰合也。五臟之陰氣，不得陽氣以和之，則三陰微而五臟之氣少矣。斬血，刑傷也。籍籍，狼籍也。得其時，謂得其秋令之時，則夢見兵戰，蓋得時氣之助而金氣盛也。夢見舟船溺人，腎水之虛弱也，得冬令之水氣，故夢伏水中，若有畏恐，腎志虛也。菌香，香蕈之小者，蓋雖有生氣而無根。夢伏於樹下，得春令之木氣也。不敢起者，雖得時氣之助，而亦不能勝。救火，心氣虛也。陽物，龍也，乃龍雷之火游行也。得其時氣之助，則君相二火並炎，故夢燔灼。脾氣虛則夢取，故為飲食不足，夢築垣蓋屋，得時令之土氣也。凡此五臟氣虛，乃陽氣有餘，陰氣不足，當合之五診，調之陰陽，以在經脈而合於四時。】

診有十度：度人脈，度臟，度肉，度筋，度俞度。陰陽氣盡，人病自具。脈動無常，散陰頗陽。脈脫不具，診無常行。診必上下，度民君卿。受師不卒，使術不明。不察逆從，是為妄行。持雌失雄，棄陰附陽。不知并合，診故不明。傳之後世，反論自章。
【`王冰`曰：度各有其二，故二五為十度也。夫診備陰陽虛盛之理，則人病自具之。脈動無常數者，是陰散而陽頗調理也。若脈診脫略而不具備者，無以常行之診也。察候之，則當度量民及君卿三者，調養之殊異爾。何者？憂樂等分不同其秩故也。不明而授與人，反古之跡，自然章露。】
【`馬蒔`曰：此言診有十度之法，而失其法者，後遺身咎也。診本五度，而此曰十度，蓋脈臟肉筋俞左右相同，則謂之十度亦可也。有脈度，故《靈樞》有經脈、[脈度]等篇。有臟度，故《靈樞》有本臟、腸胃、平人絕穀等篇。有肉度，故《靈樞》有衛氣失常等篇。有筋度，故《靈樞》有[經筋]篇。有俞度，故《素問》有氣府、[氣穴]，《靈樞》有本輸等篇。是皆各經陰陽之氣，人身諸病無所不具，况人之脈動無常，陰頗似陽，故診亦無常。脈有貴賤，當診有上下，度民君卿，今醫工受師，不終其業，傳術不明其理，不察逆從，不守雌雄，不辨陰陽，不知并合，診之所以不明也。】
【`張志聰`曰：此言持診之道，四時五診之外，而更有十度也。度，度量也。十度者，度人脈、度臟、度肉、度筋、度俞、度陰陽氣、度上下、度民、度君、度卿也。度人脈者，度人合天地而成[三部九候]也。度臟者，度五臟之奇恒逆從也。度肉者，度人之形與氣相任則壽，不相任則夭，皮與肉相果則壽，不相果則夭，如病而形肉脫者死。度筋者，手足三陰三陽之筋，各有所起，經於形身，病則宜用燔鍼劫刺也。度俞者，五臟五俞，五五二十五俞，六腑六俞，六六三十六俞，經脈十二，絡脈十五，凡二十七氣，以上下所出為井，所溜為榮，所注為俞，所行為經，所入為合。二十七氣所行，皆在五俞。度陰陽氣者，度臟腑表裏陰陽之氣。盡者，謂盡此法而人病自具也。脈動無常，散在陰而又頗在陽，此病在情志，是以陰陽莫測，脈脫不具，必問而後得之。度上下者，度氣之通於天病之變化也。度民者，度其嘗富後貧，暴樂暴苦也。度君者，度王公大人驕姿縱欲，禁之則逆其志，順之則加其病，當告之以其敗，語之以其善，導之以其所便，開之以其所苦。人之情，莫不惡死而樂生，惡有不聽者乎？度卿者，度其嘗貴後賤，封君敗傷，故貴脫勢，及欲侯王。是以受師不卒，使術不明，不察逆從，是為妄行。持雌失雄，棄陽附陰，不知并合，診故不明，傳之後世，反論自章。雌雄，謂陰陽之配合。并合，血氣之合併也。】

至陰虛，天氣絕。至陽盛，地氣不足。陰陽並交，至人之所行。陰陽並交者，陽氣先至，陰氣後至。是以聖人持診之道，先後陰陽而持之。奇恒之勢，迺六十首。診合微之事，追陰陽之變，章五中之情，其中之論取虛實之要，定五度之事。知此，迺足以診。是以切陰不得陽，診消亡；得陽不得陰，守學不湛。知左不知右，知右不知左，知上不知下，知先不知後，故治不久。知醜知善，知病知不病，知高知下，知坐知起，知行知止。用之有紀，診道迺具，萬世不殆。起所有餘，知所不足，度事上下，脈事因格。
【`王冰`曰：至陰虛，天氣絕而不降，至陽盛，地氣微而不升，是所謂不交通也。至，謂至盛。交，謂交通。唯至人迺能調理使行也。陰陽之氣並行，而交通於一處者，則當陽氣先至，陰氣後至。何者？陽速而陰遲。《靈樞經》曰：所謂交通者，並行一數也。由此則二氣亦交會於一慮也。起所有餘，知所不足，言起己身之有餘，則當知病人之不足。度事上下之宜，脈事因而至於微妙矣。】
【`馬蒔`曰：此設言陰陽偏虛者，天地不交，惟至人則陰陽並交，惟聖人則持診有道也。地位乎下，為至陰，若至陰虛則天氣絕而不降，何也？以其無所升也。天位乎上，為至陽，若至陽盛則地氣無自而足，何也？以其無所降也。此設言也。故人有陽氣，陽氣者，衛氣也。人有陰氣，陰氣者，營氣也。能使陰陽二氣，交會於一處者，惟至人迺能行之。所謂並交者，陽氣先至，則陰氣後至，正以陽速而陰遲也。《靈樞》[五十營]篇所謂交通者，並行一數也。是以聖人於此，有持診之道，先陽後陰而持之耳。奇恒者，古經篇名，六十首，古人診法。合微陰陽五中者，皆古經篇名。五度，即前十度也。診消亡，診法滅亡也。守學不湛者，守學不明也。凡左右上下，前後醜善，病否高下，坐起行止，皆不能知者，是後人不明診法也。故必診道迺具，萬世不殆。大凡醫人因己有餘，不能量人之不足，茲能起己有餘，知人不足，則必無妄治之患。又能度其事之上下，脈之因革，則診法無不備矣。】
【`張志聰`曰：至陰者，腎之精也。蓋在天為氣，在下為水，在氣為陽，在腎為精，氣生於水，陽生於精，是以至陰虛，天氣絕。至陽者，天之陽也，天地之氣，日月運行，寒暑往來，交相和平者也。如天氣盛則地氣不足矣。故[太陰陽明]篇曰：陽者，天氣也，主外，陰者，地氣也，主內。故陽道實，陰道虛。故喉主天氣，咽主地氣，陽受風氣，陰受濕氣。是人之陰陽上下，表裏氣血，以配天地之陰陽者也。陰陽並交者，謂陰陽寒暑之交相出入也。陽氣先至者，謂四時之氣始於一，陽初動也。至人者，和於陰陽，調於四時，呼吸精氣，獨立守神，而復歸於無極，故曰陰陽並交。至人之所行，先後陰陽而持之者，按尺寸以候脈之來去也。奇恆之勢，各以六十為首。即[診要經終]、[脈解]諸篇所論是也。合微之事者，聲合五音，色合五行，脈合陰陽也。陰陽之變者，天地陰陽之氣，有德化政令，變易災眚。五中之情，五內之情志也，取虛實之要，定五度之事者，取虛實而定五度也。五度者，度神之有餘有不足，氣有餘有不足，血有餘有不足，形有餘有不足，志有餘有不足也。又有五實死，五虛死。其時有生者，如漿粥入胃，泄注止，則虛者活。身汗得後利，則實者活。此皆聖人持診之要道，不可不知。然持診之道，有陰陽逆從，有左右前後上下之診論，在[脈要精微]篇中。湛，甚也。醜善，脈證之有善惡也。有餘之病則起而行，不足之病，多坐而臥，知起之所為有餘，則知所以不足，蓋知此即可以知彼，知一可以知十也。事者，謂其通變也。上下者，氣之通於天，病之變化也。格，窮究也。言當先度其上下之通變，因而窮究其脈之通變。】

是以形弱氣虛，死；形氣有餘脈氣不足，死；脈氣有餘形氣不足，生。是以診有大方，坐起有常，出入有行，以轉神明，必清必靜，上觀下觀，司八正邪，別五中部，按脈動靜，循尺滑濇寒溫之意，視其大小，合之病能，逆從以得，復知病名，診可十全，不失人情，故診之或視息視意，故不失條理，道甚明察，故能長久。不知此道，失經絕理，亡言妄期，此謂失道。
【`王冰`曰：形弱氣虛，中外俱不足也。臟衰故脈不足，臟盛故脈氣有餘。坐起有常則息力調適，故診之方法，必先用之。所以貴坐起有常者何？以出入行運，皆神明隨轉也。上觀，謂氣色。下觀，謂形氣。八正，謂八節之正候。五中，謂五臟之部分。然後按寸尺之動靜而定死生矣。視息，謂數息之短長，候脈之至數，故診之法，或視喘息也。知息合脈，病處必知，聖人察候條理，斯皆合也。失道，謂失精微至妙之道也。】
【`馬蒔`曰：此言形氣宜相得，不宜相失，而備此法者，為十全也。[玉機真臟]論曰：形氣相得，謂之可治，形氣相失，謂之難治。然形，有形者也，氣，無形者也，其氣必於脈乎驗之，是以形弱氣虛者死，蓋二者俱不足也。形氣有餘而脈氣不足者亦死，蓋形以脈為主也。若脈氣有餘而形氣不足，則血氣足而神氣充，即可以有生矣。是以診有大法，凡為醫工者，其自己坐起有常，出入有道，神明轉舒，清靜內守，上下皆觀，八正有邪則司之，五中有部則別之，然後按病人之脈，動靜滑濇，其寒溫大小，或逆或從，隨定病名，斯可以為十全矣。】
【`張志聰`曰：形弱氣虛者死，此又無論其脈之平與不平，度其形氣而知其死矣。形氣有餘脈氣不足者死，脈氣有餘形氣不足者生，是當以形證腑氣通變審之，而後可必其死生也。轉神明者，運己之神，以候彼之氣也。上觀下觀者，若視深淵，若迎浮雲也。八正者，日月星辰四時之氣也。別五中部，先別五臟之脈也。按脈動靜，侯其浮沉遲數也。循尺滑濇寒溫之意，謂脈滑者，尺之皮膚亦滑，脈濇者，尺之皮膚亦濇。尺膚滑其淖澤者風也，尺膚濇者風痺也。尺膚熱甚，脈甚躁者，病溫也。尺膚寒，其脈小者泄少氣。尺膚炬然先熱後寒者，寒熱也。尺膚先寒久大之而熱者，亦寒熱也。故善調尺者，不待於寸，善調脈者，不待於色，能參合而行之者，可以為上工也。視其脤之大小，合之病能，病能者，奇恒之病也。逆從者，神轉不回，回則不轉也。能正其病名，而後診可十全，不失其人情矣。視息者，候呼吸之往來，脈之去至也。視意者，閉戶塞牖，繫之病者，數問其情，以從其意。得神者昌，失神者亡，亡言者，亡妄之言，不知診道，妄與生死之期，此失經絕理，是謂失道矣。】

# 解精微
★ 素問·解精微論篇第八十一
【`馬蒔`曰：內言工之所知，自有至道。然涕泣等義，其理精微，故名篇。】
【`張志聰`曰：精者天一所生之精，微者天道之幽遠也。此九九數終，復歸於真元之論。】

黃帝在明堂，雷公請曰：臣授業，傳之行，教以經論、從容、形法、陰陽、刺灸、湯藥所滋，行治有賢不肖，未必能十全。若先言悲哀喜怒，濕燥寒暑，陰陽婦女，請問其所以然者。卑賤富貴，人之形體所從，羣下通使，臨事以適道術，謹聞命矣。請問有毚愚仆漏之問不在經者，欲聞其狀。
帝曰：大矣！
【`王冰`曰：言所自授，用可十全，然傳所教習，未能必爾也。賢，謂心明智遠。不肖，謂擁造不法。毚，狡也。仆，頓也，猶不漸也。漏，脫漏也，謂經有所未解者。】
【`馬蒔`曰：此公言經之所傳者，未必能行，而經之未備者，欲聞其狀也。經論中有從容、形法，陰陽等篇，刺灸，湯藥等法，但今人有能有不能，此賢否之所由判也。然七情內傷，天時外感，有所以然，分異情殊，狡愚仆脫，經所未載，尤不可不審也。】
【`張志聰`曰：悲哀喜怒，人之情。燥濕寒暑，天之氣。陰陽者天之道，婦女者天癸之所生。此通天之道，故極讚其大焉。】

公請問：哭泣而淚不出者，若出而少涕，其故何也？
帝曰：在經有也。
復問：不知水所從生，涕所從出也。
帝曰：若問此者，無益於治也。工之所知，道之所生也。
【`王冰`曰：道之所生，言涕水皆道氣之所生也。】
【`馬蒔`曰：此因公所問而兩抑之，非經之所未備，亦非大道之所生也。哭者，哀聲自口出也。泣者，梢有聲而涕淚所由出也。淚者，水出於目，而涕者，液出於鼻也。人有哭泣而淚不出，或有淚出而涕則少，故公舉而問之，殊不知經之所已具也，又問目中之水，鼻中之涕，何所從生？殊不知此乃無益於醫治，而工之所知，自有大道之所生者在也。】
【`張志聰`曰：在經有者，謂《靈樞經》有悲哀涕泣之論，精液下通於上，應水之上通於天，此通天之大道，非止有裨於治也。工止知涕泣之所由出，而不知道之所由生。】

夫心者五臟之專精也，目者其竅也，華色者其榮也。是以人有德也，則氣和於目。有亡，憂知於色。是以悲哀則泣下，泣下水所由生。水宗者，積水也。積水者，至陰也。至陰者，腎之精也。宗精之水所以不出者，是精持之也。輔之裹之，故水不行也。夫水之精為志，火之精為神，水火相感，神志俱悲，是以目之水生也。故諺有曰，心悲名曰**志悲**，志與心精共湊於目也。是以俱悲則神氣傳於心精，上不傳於志而志獨悲，故泣出也。涕泣者，腦也。腦者，陰也。髓者，骨之充也。故腦滲為涕。志者，骨之主也。是以水流而涕從之者，其行類也。夫涕之與泣者，譬如人之兄弟，急則俱死，生則俱生，其志以早悲，是以涕泣俱出而橫行也。夫人涕泣俱出而相從者，所屬之類也。
【`王冰`曰：專，任也，言五臟精氣，任心之所使，以為神明之府，是故能焉。神內守，明外鑒，故目其竅也。華色，其神明之外飾。德者，道之用，人之生也。天布德，地化氣，故人因之以生。氣和則神安，神安則外鑒明矣。氣不和則神不守，神不守則外榮減矣。故曰，人有德也氣和於目，有亡也憂知於色也。目為上液之道，故水火相感，神志俱悲，水液上行，方生於目，水火相感，故曰，心悲名曰志悲，神志俱升，故志與心神，共奔湊於目也。腦為地氣所生，皆藏於陰而象於地。故言腦者，陰陽上爍也，爍則消矣。充，滿也。言髓填於骨，充而滿也。鼻竅通腦，故腦滲為涕，流於鼻中，涕泣同源，故死生俱。所屬，謂腦也。何者，上文云涕泣者腦也。】
【`馬蒔`曰：此言悲則泣下，而泣則淚生，涕出者，皆由於心腎之精所使也。吾雖謂子無益於治，試以哭泣而涕淚交出之義言之。蓋心者主悲，而心悲則水生，況腎志亦曰悲也。腎者主水，而志悲則水下，況腦涕亦水類也。心神腎志，哭泣涕淚相應而至者也。何也？心者，五臟之專精也。目者，專精之外竅也。色者，專精之外榮也。是以人有道德則心和，心和則氣和，氣和則目和，人有失忘則心憂，心憂則氣憂，氣憂則色憂，由內達外者如此。故心悲則泣下，泣下則水生，正以腎者主五臟之液，是水之宗也。水之宗者，水之積也。腎為陰中之至陰，陰之至者，腎之精也。宗精之水，先此未下者，是精持之也。持之者，輔之裹之也，所以水不下也。夫腎屬水，其所藏之精曰志；心屬火，其所藏之精曰神。今者水火相感，神志俱悲，是以目中之水所由生也。彼諺謂心悲，又謂志悲，可見腎之志與心之精為神者，共湊於目，是以心志俱悲，則精皆上傳於心之神，不下傳於腎之志，而志亦專悲，與心相同，所以水從泣下也。其有涕者，何也？涕所生者，屬於腦也。腦者，屬於陰也。腦為髓之海，髓為骨之充，涕為水之液，故腦滲液為涕也。況腎之合為骨，則志亦為骨之主，由是水流而涕從者，其類同耳。夫涕之從泣，譬如人之兄弟，有急難則俱死，不必赴難則俱生，今曰心志俱悲，是以涕泣俱出而橫行。何也？以其所屬之類同也。】
【`張志聰`曰：五臟，主藏精者也。心者，五臟六腑之主，故為五臟之專精。心開竅於目，故目者心之竅。[五臟生成]篇曰：心之合脈也，其榮色也，其主腎也。故華於色者，心之榮也。有德者，見於色而知心氣之和也。悲哀則動其心志，故泣下而水所由生。水宗者，宗脈之所聚，上液之道也。腎臟之精水，由宗脈而上通於心，外注於目，故曰目者，宗脈之所聚也。如志不悲則精持於下，輔之裹之，水精不出於宗脈，故水不行於上也。此言精水之在下，必動其腎志而後上行。夫心腎相通，神志交感，心悲而未有不動其志者。故諺有之曰，心悲名曰志悲，蓋心之所之謂之志，心志之合一也。心者，五臟之專精故水精，與心精，共湊於目而為泣。若神生於精，志生於心，離中有虛，坎中有滿，水火上下之互交也。《靈樞經》曰：所生之來謂之精，兩精相搏謂之神。是神氣之生於精也，故曰俱悲則神氣傳於心，謂心臟所藏之神氣，本於腎精之所生。又曰：心有所憶謂之意，意之所存謂之志。是志之生於心也。故曰，精上不傳於志，謂精不上傳於志，而志獨悲於上，故泣出也。上節言心悲，名曰志悲，此言志悲，即是心悲，心志之合一也。夫涕之所從來者，由腎精之上通於腦，腦滲下而為涕也。腦者，陰髓也。　骨之精髓充於骨，髓從骨空而上通於腦，故腦滲之為涕也。夫志者骨之主也，是以水流而涕從之者，其行與志悲，而腎精出於目之為泣者相同類也，然涕泣皆出於腎水而分兩岐，猶兄弟之生於一母而分伯仲也。故腎死脈來開闢如彈石之急，則兄弟死則俱死，生則俱生，而出為涕淚也。是以其志早悲，則涕泣俱出而橫行也。夫人涕泣俱出而相從者，緣腎臟所屬之同類也。】

雷公曰：大矣！請問人哭泣而淚不出者，若出而少，涕不從之，何也？
帝曰：夫泣不出者，哭不悲也。不泣者，神不慈也。神不慈則志不悲，陰陽相持，泣安能獨來？夫志悲者，惋惋則衝陰，衝陰則志去目，志去則神不守精，精神去目，涕泣出也。且子獨不誦不念夫經言乎？厥則目無所見。夫人厥則陽氣并於上，陰氣并於下。陽并於上，則火獨光也。陰并於上，則足寒，足寒則脹也。夫一水不勝五火，故目眥盲，是以衝風泣下而不止。夫風之中目也，陽氣內守於精，是火氣燔目，故見風則泣下也，有以比之。夫火疾風生迺能雨，此之類也。
【`王冰`曰：泣不出者，謂淚也。不泣者，謂哭也。水之精為志，火之精為神。水為陰，火為陽，故曰陰陽相持，安能獨來？惋，謂內爍。衝，猶升也。神志相感，泣由是生，故內爍則陽氣升於陰。陰，腦也。去目，謂陰陽不守目也。志去於目，故神亦浮游。夫志去目則光無內照，神失守則精不外明，故曰精神去目，涕泣出也。并，謂合并於本位。眥，視也。一水，目也。五火，謂五臟之厥陽。火氣燔目，謂風迫陽伏不發，故內燔也。陽并則火獨光盛於上，不明於下。是故目者陽之所生，系于臟，故陰陽和則精明也。陽厥則光不上，陰厥則足冷而脹也。言一水不可勝五火者，是手足之陽為五火。下一陰者，肝之氣也。衝風泣下而不止者，言風之中於目也。是陽氣內守於精，故陽氣盛而火氣燔於目。風與熱交，故泣下。是故火疾而風生迺能雨，以陽火之熱，而風生於泣，以此譬之類也。】
【`馬蒔`曰：此言淚不出者，由於心志之不悲，驗之人身之病，又譬之天之生雨而自明也。】
【`張志聰`曰：雷公始悟人道之通於天道，故復讚其大焉。夫泣出於神而志，涕出於志而神，故神不慈則志不悲，而精不出，志動則神不守而涕泣俱來，是神守則志守，志動則神動也。慈，悲也。陰陽相持，謂水火之神志，主持於內則精不出也。惋惋，驚動貌。衝陰，謂志上衝於腦也。夫目系上屬于腦，故志上衝陰，則志去走於目，志去則神不獨守其精，精神並去，出於目而涕泣皆出也。然神志相守，水火相交者也。經，謂《靈樞》口問諸篇。厥，謂水火不相交而相逆也。骨之精為瞳子，腎之精氣，不上貫於目，故目無見也。并者，謂諸陽之氣合并於上，諸陰之氣合并於下也。心迺陽中之太陽，而為五臟之專精，故陽并於上，不得陰氣以和之，則火獨光於上也。腎為水臟，受藏五臟之精，陰脈集於足下而聚於足心，故陰并於下，不得陽氣以和之則足寒，足寒則臟寒生滿病也。一水，謂太陽之水，五火，五臟之陽氣也。夫太陽之水，隨氣而運行於膚表，猶水之隨天氣而環轉於上下少陰之水火，以應天之日月交相會合而不相離者也。是以陰陽厥逆則目眥盲。皆者，謂太陽之兩睛明以應天之日月也。夫人氣之與天氣相通也，風者天之氣也，陽氣者神氣也，火氣者陽氣也，謂神氣內守於精，陽氣外通於目，見風則氣隨，風動而神不守精，致精神共去於目而泣下也。比者，以天之精氣神，而比類人之精氣神也。風迺天之陽氣，火之精為神，雨迺水精之上通於天而復下降者也。火疾風生迺能雨者，謂氣生於神，神生於精，精隨神氣而運者也。夫天之日月精水，隨天氣而運行無息；人之精神，亦隨氣而環轉無端；人之兩目，應天之日月晝夜而開闔者也。按本經八十一篇，所論之道天地人，所用之數三六九，蓋人生於天地氣交之中，通天之道，應地之理，地居人之下，大氣舉之，無所馮依，是天包乎地之外，而運行無息者。數之始於一而成於三，三而兩之成六，三而三之成九，迺自從無極而生天地陰陽之數也。聖人提挈天地，把握陰陽，呼吸精氣，獨立守神，能養精氣神以配天，吸天之精氣神以自養，至於不生不化，與道合同，出乎天地之外，復歸於無極而無有終時，是以立數萬餘言。後七篇單論天道以應人九九數，終解明精氣神以復於天真，蓋欲使天下後世子孫黎民，不罹苛疾之患，同歸生長之門，聖人之軟化大矣。求道之士，若能研窮此經，存養真性，皆可壽敝無窮，超凡入聖。】


補遺
# 刺法
★ 素問·刺法論篇第七十二
【`馬蒔`曰：按比與本病二篇，皆正本所遺，其[本病]論迺所以發明此篇內有折其鬱氣，資其化源語，大義見[六元正紀]大論中，但彼引而不發。至此二篇，始有下手處，惟升之不前，降之不入，故成五鬱。惟不退位，故不遷正。司天不得遷正，則剛失守而後三年成五疫。司地不得遷正，則柔失守而後三年成五癘。後世不知司天在泉，天之右旋，地之左旋，及夫五鬱者，以其不知此二篇升降之意也。不能治疫癘者，以其不知二篇退位遷正，剛柔失守之義也。】

黃帝問曰：升降不前，氣交有變，即成暴鬱，余已知之。何如預救生靈，可得卻乎？岐伯稽首再拜，對曰：昭乎哉問！臣聞夫子言，既明天元，須窮刺法，可以折鬱扶運，補弱全真，瀉盛蠲餘，令除斯苦。
帝曰：願卒聞之。
岐伯曰：升之不前，即有甚凶也。木欲升而天柱窒抑之，木欲發鬱，亦須待時，當刺足厥陰之井。火欲升而天蓬窒抑之，火欲發鬱，亦須待時，君火相火同刺包絡之榮。土欲升而天衝窒抑之，土欲發鬱，亦須待時，當刺足太陰之俞。金欲升而天英窒抑之，金欲發鬱，亦須待時，當刺手太陰之經。水欲升而天芮窒抑之，水欲發鬱，亦須待時，當刺足少陰之合。
【`馬蒔`曰：此言六元欲升天以作左間，而逢天星中運抑之，必致發鬱，其法各有所刺也。天元，並前[六元正紀]大論中所謂六元，皆是[天元紀]大論也。刺法，即本篇名。升者，自在泉右間，而升為天之左間也。天柱，金正之宮。天蓬，水正之宮。天衝，木正之官。天英，火正之宮。天芮，土神之應官。[本病]篇云：辰戌歲木氣升天，主逢天柱，勝而不前。蓋言辰戌歲太陽遷正作司天，則往年陽明司天之歲，厥陰在地作右間者，至此歲欲升天作天左間，遇天柱金司，勝之不前。又庚辰庚戌金運先天中運勝之不前，故云木欲發鬱，待時可散。在人肝經為病，當刺足厥陰肝經之井穴大敦。又云：巳亥歲君火升天，主窒天蓬，勝之不前。又厥陰未遷正，少陰未得升天，水運以至，其中君火欲升而中水運抑之。言巳亥歲厥陰遷正已作司天，去年辰戌歲少陰在地作地之右間，今歲升天欲作天之左間，遇天蓬水司，勝之不前；或遇厥陰未遙正，則少陰未得升天，又辛巳辛亥水運抑之，故云火欲發鬱，待時可散。在人心經為病，其君火不升，當刺手厥陰心包絡宮之榮穴勞宮。又云：丑未歲少陽升天，主窒天蓬，勝之不前，或遇太陰未遷正，即少陽未升天，水運以至者，升天不前。蓋言丑未之歲，太陰遷正已作司天，去年子午之歲少陽在地已作地之右間，今歲升天欲作天之左間，遇天蓬水司窒之不前，又遇太陰未遷正，即少陽未得升天，故云相火不升，亦刺手厥陰心包絡之榮穴勞宮也。又云：子午之歲，太陰升天，主窒天衝，勝之不前。又或遇壬子木運先天而至者，中木運抑之，升天不前。蓋言子午之歲，少陰遷正已作司天，去年巳亥之歲太陰在地已作地之右間，今歲升天欲作天之左間，遇天衝木司，勝之不前；又或遇少陰未遷正，則少陽未得升天，又遇壬子壬午木運先天而至，中運抑之，故云，土欲發鬱，待時而散。在人脾經為病，當刺足太陰之俞穴太白。又云：寅申之歲，陽明升天，主窒天英，勝之不前。又或遇戊寅戊申火運先天而至，金欲升天，火運抑之。蓋言寅申之歲，少陽相火遷正司天，去年丑未之歲陽明在地已作地之右間，今歲升天欲作天之左間，遇天英火司抑之，勝之不前。又或少陽未得遷正，則陽明未得升天，又遇戊寅戊申火運先天而至，則金欲升天，火運抑之，故云，金欲發鬱，待時而散。當刺手太陰肺經之經穴經渠。又云：卯酉之歲，太陽升天，主窒天芮，勝之不前。又遇陽明未遷正，即太陽未升天，又遇己卯己酉土運、以至水欲升天，上運抑之。故此篇云，水欲發鬱，待時而散。在人腎經為病，當刺足少陰腎經之合穴陰谷也。】

帝曰：升之不前，可以預備。願聞其降，可以先防。
岐伯曰：既明其升，必達其降也。升降之道，皆可先治也。木欲降而地晶窒抑之，降而不入，抑之鬱發散而可得位。降而鬱發，暴如天間之待時也。降而不下，鬱可速矣。降可折其所勝也，當刺手太陰之所出，刺手陽明之所入。火欲降而地元窒抑之，降而不入，抑之鬱發散而可入。當折其所勝，可散其鬱，當刺足少陰之所出，刺足太陽之所入。土欲降而地蒼窒抑之，降而不下，抑之鬱發散而可入，當折其勝，可散其鬱，當刺足厥陰之所出，刺足少陽之所入。金欲降而地彤窒抑之，降而不下散，抑之鬱發散而可入，當折其勝，可散其鬱，當刺心包絡所出，刺手少陽所入也。水欲降而地阜窒抑之，降而不下，抑之鬱發散而可入，當折其土，可散其鬱，當刺足太陰之所出，刺足陽明之所入。
【`馬蒔`曰：此言六元欲入地以作左間，而逢地晶中運抑之，必致發鬱，其法各有所刺也。地晶，西方金司，地元，北方水司，地蒼，東方木司，地彤，南方火司，地阜，中央土司。後[本病]篇云：丑未之歲，厥陰降地，主窒地晶，勝而不前。又或遇少陰未退位，即厥陰未降下，金運已至中運抑之，降之未下，抑之變鬱。蓋言丑未之歲，太陰遷正已作司天，去年子午之歲，厥陰退位已作天之右間，今歲欲入地以作地之左間，遇地晶金司，降之不下，又遇少陰仍復布政，未得退位，故厥陰亦未降下，又遇乙丑乙未金運抑之，降之未下，抑之變鬱，故此篇云，降而鬱發，其急亦如升天左間之待時也。在人肝膽受病，須折其所勝，刺太陰肺經之井穴少商、陽明，大陽經之合穴、曲池也。後[本病]篇云：寅申之歲，少陰降地，主窒地元，勝之不入。又或遇丙寅、丙申水運太過，先天而至，君火欲降，水運承之，降而不下。蓋言寅申之歲，少陽遷正已作司天，去年丑未之歲少陰退位已作天之右間，今歲入地欲作地之左間，遇地元水司降之不下，又遇太陰未退位，則少陰未得降下，又遇丙寅、丙申水運太過，先天而至，中運抑之，降之不下，致抑之變鬱。故比篇云，當折其所勝，可散其鬱。在人心經為病，須刺足少陰腎經之井穴湧泉，足太陽膀胱經之合穴委中也。後[本病]篇云：辰戌之歲，少陽降地，主窒地元，勝之不入。又或遇水運太過，先天而至，水運承之，降而不下。蓋言辰戌之歲，太陽遷正已作司天，去年卯酉之歲，少陽退位已作天之右間，今歲入地欲作地之左間，遇地元水司，降之不入，又遇陽明未退位，則少陽未得降下，又遇丙辰、丙戌水運太過，先天而至，降而不下，其刺法一如前少陰之所刺耳。後[本病]篇云：卯酉之歲，太陰降地，主窒地蒼，勝之不入，又或少陽未退位，即太陰末得降，或木運以至丁酉丁卯，木運承之，降而不下。蓋言卯酉之歲，陽明遷正已作司天，去年寅申之歲太陰退位已作天右間，今歲入地欲作地左間，遇地蒼木司，降之不下，又遇少陽未退位，則太陰未得降，又遇丁卯、丁酉木運抑之，降而不下，致抑之變鬱。故此篇云，當折其所勝，可散其鬱。在人脾胃受病，當刺足厥陰肝經之井穴大敦，足少陽膽經之合穴陽陵泉。後[本病]篇云：巳亥之歲，陽明降地，主窒地彤，勝而不入。又或遇太陽未退位，即陽明未得降，火運以至癸巳癸亥，承之不下。蓋言巳亥之歲，今年厥陰遷正已作司天，去年辰戌之歲陽明退位已作天之右間，今歲入地欲作地之左間，遇地形窒之，降之不下，又遇太陽未退位，則陽明未得降，又遇癸巳癸亥火運抑之，降而不下。故此篇云，當折其所勝，可散其鬱。在人肺與大腸受病，當刺手厥陰心包絡經之井穴中衝，手少陽三焦經之合穴天井。後[本病]篇云：子午之歲，太陽降地，主窒地阜，勝而不入。又或遇甲子甲午，土運太過，先天而至，土運承之，降而不入。蓋言子午之年，少陰遷正已作司天，去年巳亥之歲太陽退位已作天之右間，今年入地欲作地之左間，遇地阜土司，勝之不入，又或遇甲子甲午土運抑之，勝而不入。故此篇云，當折其所勝，可散其鬱。在人賢與膀胱經受病，當刺足太陰脾經之井穴隱白，足陽明胃經之合穴三里。】
辰戌歲少陰不升少陽不降之圖
見圖
巳亥歲君火不升陽明不降之圖
見圖
帝曰：五運之至，有前後與升降，往來有所承抑之，可得聞刺法乎？
岐伯曰：當取其化源也。是故太過取之，不及資之。太過取之，次抑其鬱，取其運之化源，令折鬱氣。不及扶資，以扶運氣，以避虛邪也。資取之法，令出密語。
【`馬蒔`曰：此承上文而言折其鬱氣，資取化源之法也。按[六元正紀]大論凡辰戌之紀陽明之紀等下，有曰折其鬱氣取其化源者，正此之謂也。令出密語者，乃《元珠密語》也。上文言木氣不升者，刺肝本經，而木氣不降者，刺肺與大腸，火氣不升者，刺心包絡經，而火氣不降者，刺腎與膀胱，土氣不升者，刺脾本經，而土氣不降者，刺肝與膽，金氣不升者，刺肺本經，而金氣不降者，刺三焦與心包絡，水氣不升者，刺腎本經，而水氣不降者，刺脾與胃者，何也？假如木氣不升則成鬱，故瀉肝經之鬱，而木氣不降，則瀉勝我者之經，故瀉肺與大腸也。皆折其鬱氣，資其化源耳。其所刺者，則太過取之，其不刺者，乃不及則資之也。】
丑未歲少陽不升厥陰不降之圖
見圖
寅申歲陽明不升少陰不降之圖
見圖
黃帝問曰：升降之刺以知其要，願聞司天未得遷正，使司化之失其常政，即萬化之或其皆妄，然與民為病，可得先除，欲濟羣生，願聞其說。
岐伯稽首再拜曰：悉乎哉問！言其至理。聖念慈憫，欲濟羣生。臣乃盡陳斯道，可申洞微。太陽復布，即厥陰不遷正，不遷正，氣塞於上，當瀉足厥陰之所流。厥陰復布，少陰不遷正，不遷正即氣留於上，當刺心包絡脈之所流。少陰復布，太陰不遷正，不遷正即氣留於上，當刺足太陰之所流。太陰復布，少陽不遷正，不遷正則氣塞未通，當刺手少陽之所流。少陽復布，則陽明不遷正，不遷正則氣未通上，當刺手太陰之所流。陽明復布，太陽不遷正，不遷正則復塞其氣，當刺足少陰之所流。
子午歲太陰不升太陽不降之圖
見圖
卯酉歲太陽不升太陰不降之圖
見圖
【`馬蒔`曰：此言司天未得遷正之義，而有刺民病之法也。後[本病]篇云：正司中位，是謂遷正位。司天不得其遷正者，即前司天已遇交司之日，即遇司天太過有餘日也。即仍舊治天數，新司天未得遷正也。辰戌之後，巳亥繼之，今太陽復布其政，則厥陰不得遷正以司天，在人肝經為病，氣塞於上，當瀉足厥陰肝經之榮穴行間。巳亥之後，子午繼之，今厥陰復布其政，則少陰不得遷正以司天，在人心經為病，氣塞於上，當刺心包絡經之榮穴勞宮。子午之後，丑未繼之，今少陰復布其政，則太陰不得遷正以司天，在人脾經為病，氣塞於上，當瀉足太陰脾經之榮穴大都。丑未之後，寅申繼之，今太陰復布其政，則少陽不得遷正以司天，在人三焦為病，氣塞於上，當刺手少陽三焦經之榮穴液門。寅申之後，卯酉繼之，今少陽復布其政，則陽明不得遷正以司天，在人肺經為病，氣未通於上，當瀉手太陰肺經之榮穴魚際。卯酉之後，辰戌繼之，今陽明復布其政，則太陽不得遷正以司天，在人腎經為病，復塞其氣，當刺足少陰腎經之榮穴然谷。】

帝曰：遷正不前，已通其要。願聞不退，欲折其餘，無令過失，可得明乎？
岐伯曰：氣過有餘，復作布正，是名不退位也。使地氣不得後化，新司天未可遷正，故復布化令如故也。巳亥之歲，天數有餘，故厥陰不退位也。風行於上，木化布天，當刺足厥陰之所入。子午之歲，天數有餘，故少陰不退位也。熱行於上，火化布天，當刺手厥陰之所入。丑未之歲，天數有餘，故太陰不退位也。濕行於上，雨化布天，當刺足太陰之所入。寅申之歲，天數有餘，故少陽不退位也。熱行於上，火化布天，當刺手少陽之所入。卯酉之歲，天數有餘，故陽明不退位也。當刺手太陰之所入。辰戌之歲，天數有餘，故太陽不退位也。寒行於上，凜水化布天，當刺足少陰之所入。故天地氣逆，化成民病，以法刺之，預可平疴。
【`馬蒔`曰：此言不退位之義，而民病有當刺之法也。伯言氣過有餘，復作布政，是名不退位也，惟當退位而不退位，故當遷正而不遷正，其義本相因也。地氣不得後化者，惟司天不得逐正，則降地者不得降而施其化也。巳亥之歲，天數有餘，故厥陰不退位，至子午之歲，猶尚治天，在人肝氣有餘，當刺足厥陰肝經之合穴曲泉。子午之歲，天數有餘，故少陰不退位，至丑未之歲，猶尚治天，在人心氣有餘，當刺手厥陰心包絡經之合穴曲澤。丑未之歲，天數有餘，故太陰不退位，至寅申之歲，猶尚治天，在人脾氣有餘，當刺足太陰脾經之合穴陰陵泉。寅申之歲，天數有餘，故少陽不退位，至卯酉之歲，猶尚治天，在人三焦之氣有餘，當刺手少陽三焦經之合穴天井。卯酉之歲，天數有餘，故陽明不退位，至辰戌之歲，猶尚治天，在人肺氣有餘，當刺手太陰肺經之合穴尺澤。辰戌之歲，天數有餘，故太陽不退位也，至巳亥之歲，猶尚治天，在人腎氣有餘，當刺足少陰之合穴陰谷。】

黃帝問曰：剛柔二干，失守其位，使天運之氣皆虛乎？與民為病，可得平乎？
岐伯曰：深乎哉問！明其奧旨。天地迭移，三年化疫，是謂根之可見，必有逃門。假令甲子剛柔失守，剛未正柔，孤而有虧，時序不令，即音律非從，如此三年變大疫也。詳其微甚，察其淺深，欲至而可刺刺之，當先補腎俞，次三日可刺足太陰之所注。又有下位己卯不至，而甲子孤立者，次三年作土癘，其法補瀉，一如甲子同法也。其刺已畢，又不須夜行及遠行，令七日潔清淨齋戒，所有自來。腎有久病者，可以寅時面向南，淨神不亂思，閉氣不息七遍，以引頸嚥氣順之，如嚥甚硬物，如此七遍後，餌舌下津，令無數。假令丙寅剛柔失守，上剛干失守，下柔不可獨主之，中水運非太過，不可執法而定之。布天有餘而失守，上正天地不合，即律呂音異，如此即天運失序，後三年變疫。詳其微甚，差有大小，徐至即後三年至，甚即首三年，當先補心俞，次五日可刺腎之所入。又有下位地甲子、辛巳，柔不附剛，亦名失守，即地運皆虛，後三年變水癘，即刺法皆如此矣。其刺如畢，慎其大喜，欲情於中，如不忌，即其氣復散也。令靜七日，心欲實令少思。假令庚辰剛柔失守，上位失守，下位無合，乙庚金運，故非相招，布天未退，中運勝來，上下相錯，謂之失守，姑洗林鍾，商音不應也。如此即天運化易，三年變大疫。詳其天數，差有微甚，微即微三年至，甚即甚三年至，當先補肝俞，次三日可刺肺之所行。刺畢，可靜神七日。慎勿大怒，怒必真氣卻散之。又或在下，地甲子、乙未失守者，即乙柔干，即上庚獨治之，亦名失守者，即天運孤主之，三年變癘，名曰**金癘**，其至待時也。詳其地數之等差，亦推其微甚可知遲速耳。諸位乙庚失守，刺法同肝，欲平即勿怒。假令壬午剛柔失守，上壬未遷正，下丁獨然，即雖陽年虧及不同，上下失守相招，其有期差之微甚，各有其數也。律呂二角，失而不和，同音有日，微甚如見。三年大疫，當刺脾之俞。次三日，可刺肝之所出也。刺畢，靜神七日，勿大醉歌樂，其氣復散；又勿飽食，勿食生物，欲令脾實氣無滯，飽無久坐，食無大酸，無食一切生物，宜甘宜淡。又或地下甲子、丁酉失守其位，未得中司，即氣不當位，下不與壬奉合者，亦名失守，非名合德，故柔不附剛，即地運不合，三年變癘，其刺法一如木疫之法。假令戊申剛柔失守，戊癸雖火運陽年，不太過也。上失其剛，柔地獨主，其氣不正，故有邪干，迭移其位，差有淺深，欲至將合，音律先同，如此天運失時，三年之中火疫至矣。當刺肺之俞。刺畢，靜神七日，勿大悲傷也。悲傷，即肺動而其氣復散也。人欲實肺者，要在息氣也。又或地下甲子、癸亥失守者，即柔失守位也，即上失其剛也，即亦名戊癸不相合德者也。即運與地虛，後三年變癘，即名火癘。是故立地五年以明失守，以窮法刺。於是疫之與癘，即是上下剛柔之名也，窮歸一體也。即刺疫法只有五法，是總其諸位失守，故只歸五行而統之也。
【`馬蒔`曰：此詳言剛柔失守之義也。後[本病]篇云：假令甲子陽年土運太窒，如癸亥天數有餘者，年雖交得甲子，厥陰猶尚治天，地已遷正，陽明在泉，去歲少陽已作地之右間，即厥陰之地，陽明故不相和奉者也。癸巳相會，土運太過虛，反受木勝，故非太過也。何以言土運太過？況黃鍾不應太窒，木既勝而金還復，金既復而少陰如至，即木勝如火而金復微，如此則甲己失守，後三年化成土疫，晚至丁卯，早至丙寅，土疫至也。大小善惡，推其天地，詳乎太乙，又只如甲子年，如甲至子而合應交司而治天，即下己卯未遷正，而戊寅少陽未退位者，亦甲己下有合也。即土運非太過，而木迺乘虛而勝土地。金次又行復勝之，即反邪化也，陰陽天地殊異爾。故其大小善惡，一如天地之法旨也。蓋言甲子本陽年，土運太過，而氣亦太窒，去年癸亥天數有餘，今年雖交甲子，去年厥陰猶尚治天，然司地既已遷正，陽明在泉，去年少陽司地，今已退位而作地之右間，但厥陰猶在天，則地之陽明，迺金上刑木，不相和奉。癸亥在天，己卯在泉，天地不合德，故癸巳相會，土運太過者為虛，反受木勝，其音黃鍾，不應太窒，今氣太過而窒，反受木勝，則土之子金必還復之，金既復之，如少陰一來司天，即木雖勝之，其如火至則金又必微，若此者，迺甲己失守，剛失其守，後三年化成土疫，遲則至己卯年，早則至丙寅年而發，斯時上疫當至。凡土疫或大或小，或善或惡，推其本年得當司天之數，詳其病時，太乙遊於何宮，則大小善惡之異辨矣。此迺司天之失守。至於在泉之失守者何如？又只如甲子年，合應交司治天矣。即己卯者陽明也，未得遷正在泉，而去年少陽未得退位，猶尚在泉，亦甲己下有所合，今甲與戊相對，子與寅配位，雖土運非太過，而木亦乘虛勝土，土之子金，又行復以勝之，後三年化為土癘，其狀一如土疫。蓋疫自天來，癘從地至，即反生邪化也。要之陰陽之分，特有天地之異，然癘之大小善惡，其法與天疫無異，故此篇云，假令甲子剛柔失守，剛未正柔，孤而有虧云云。所謂剛未正者，即甲子未得遷正司天也。柔孤而虧者，即己卯未得遷正司地也。然土疫至者，其腎必虛，當先補腎俞。又次三日，刺足太陰脾經之俞穴太白，所以瀉其土氣也。又在泉下位己卯未遷正，而戊寅少陽未退位，則在運雖非太過，而木迺乘虛勝土，次三年亦作土癘，其法補瀉一如甲子同法也。但其所刺已畢。又必有法，如不須夜行云云也。如後[本病]篇云：假令丙寅陽年太過，如乙丑天數有餘者，雖交得丙寅，太陰尚治天也，地已遷正，厥陰司地，去歲太陽已作右間，即天太陰而地厥陰，故地不奉天化也。乙辛相會，水運太虛，反受土勝，故非太過，即太簇之管太羽，不應土勝而雨化，水復即風，此者丙辛失守其會，後三年化成水疫，晚至己巳，早至戊辰，甚即速，微即徐，水疫至也。大小善惡，推其天地數，迺太乙遊宮，又只如丙寅年，丙至寅且合，應交司而治天，即辛巳未得遷正，而庚辰太陽未退位者，亦丙辛不合德也。即水運亦小虛而小勝，或有復，後三年化癘，名曰**水癘**，其狀如水疫，治法如前。蓋言丙寅陽年太過，去歲乙丑天數有餘，雖交得丙寅，太陰猶尚治天，然地已遷正，厥陰已在泉，去年太陽退位，已作地之右間，即司天太陰，而司地厥陰，則木刑於上，不奉天化，迺乙丑與辛巳辛亥相會，水運太虛，反受土勝，故雖土非太過，其太簇之管太羽，不應土勝而為雨化，水之子，木來復之，則為風也，若此者，丙辛失守其會，後三年化成水疫，遲則自丙寅至己巳四年而發，早則自丙寅至戊辰三年而發，其甚微在徐速間。凡水疫之大小善惡，當推其本年司天司地之數，及太乙出遊之宮可也。至於在泉之失守者何如？又只如丙寅年少陽至作司天，即辛巳厥陰未得遷正，在泉，而庚辰太陽未得退位，亦丙辛不相合也。即水運亦小虛小勝，及有所復，後三年化為水癘，治法一如司天之法耳。故此篇云，假如丙寅剛柔失守，丙未遷正治天，下辛巳獨治其泉，上位丙失其剛干，故中水運不得為太過，反受土勝之。下文曰：上剛干失守，下柔不可獨主之。中水運非太過，不可以諸丙年作為水之太過，當推之司天之數而知有虧，不可執法而定之。太陰尚治天，布天有餘，而丙寅失守，上正迺天地不合，即律呂之音亦異，所謂柔干至而呂有音，應剛干未遷而律管無聲，即少羽鳴响而太羽無聲也。如此即天運失守，後三年變成水疫。甚則三年至戊辰，微則至己巳。但水疫必來剋火，當先補心俞，次五日，可刺腎之合穴陰谷。又有下位地甲子辛巳，柔不附剛，亦名失守，即地運皆虛，後三年變水癘，即刺法皆如此矣。即前木病所謂辛巳未得遷正，而庚辰太陽未得退位者，亦丙辛不合德云云也。但其刺已畢，又必慎其大喜云云也。後[本病]篇云：假如庚辰陽年太過，如己卯天數有餘者，雖交得庚辰年，陽明猶尚治天，地已遷正，太陰司地，去年少陰已作右間，即司天陽明，而司地太陰土上生金，地下奉天，至於上為乙而下為巳，乙巳相會則金運太虛，反受火勝，故非太過也。即姑洗之宮太商不應火勝宮化，金之子水復之則為寒刑，若此者，乙庚失守，其後三年當化成金疫，速則自庚辰至壬午年而發，徐則自庚辰至癸未年而發，又當推其本年司天在泉之數，及太乙出遊之宮可也，其在泉之失守者何如？又只如庚辰司天，應時遷正而治天，即下乙未未得遷正，迺地下甲午少陰未得退位，是乙庚未合德也，即下乙未干失其剛，亦金運小虛也，有小勝，或無復，後三年化癘，名曰金癘，其狀如金疫也。故此篇云，假如庚辰剛柔失守，蓋言乙得其位，上失其庚，即所謂柔失其剛也。雖得其歲，即庚未得中位也，乙得下位以治其地，上位庚失其剛干，故中金運不得太過，反受火勝之也。且乙未在下主地孤立，上無剛干正之，天運已虛，所謂上位失守，下位無合也。姑洗上管庚辰，太商不如，林鍾下管乙未，少商獨應，如此者即天運化易，三年變為金疫，詳其天數，差有微甚，大差七分，即氣過一百五日為甚，甚則三年而至，小差五分，即氣過七十五日為微，微亦三年而至，但金疫必剋肝木，當先補肝俞。次三日，可刺肺之經穴經渠。針畢，可靜神七日云云也。又或在下地甲子乙未失守者，即乙柔干失守，即上庚獨治之，三年變為金癘，速則一二年，遲則三年而至，推其遲速，詳其本年之地數與太乙出遊之宮，凡諸位乙庚失守，其刺法同，但肝欲平勿怒可也。又後[本病]篇云：假令壬午陽年太過，如辛巳天數有餘，雖交壬午，厥陰猶尚治天，地已遷正，丁酉陽明在泉，去歲丙申少陽已作地之右間，即天為厥陰，地為陽明，金上刑木，地不奉天，須知丁西與辛巳不相合德，今丁辛雖相會，木運太虛，反受金勝，故非太過，即蕤賓之管太角不應，金來侮木，則金行燥勝，木之子火化熱復，即三年化成風疫，甚則速，微則徐，其疫之大小善惡，當推本年之天數與太乙出遊之宮可也。在泉之失守者何如？又只如至壬午應時遷正治天，其下丁酉未得遷正，即地下丙申少陽未得退位，即壬丙相對，午申相配，迺丁壬不得合德，比謂失守，即丁柔干失剛，亦木運小虛，有小勝小復，後三年化為木癘，其狀如風疫，治法如前。故此篇云，假令壬午剛柔失守，下得其位，上失其主，即司天布正，木運反虛，雖交歲而天未遷正，中運勝之，即地見丁酉，獨主其運，故行燥勝，天未熱化，是名二虛，上壬未遷正，下丁獨然，即雖陽年，虧及不同，此謂上下失守，必得天數復位，始為相招，其有期差之微甚，各有其數，上律蕤賓下呂南呂，上太角不應，下少角應，故二角失而不和也。候壬午遷正之日，即上下角同聲相應，微甚如見。三年大疫，微即至乙酉年而至，甚則至甲申年而至，甚速微徐也。脾虛必受其殃，當補脾俞。次三日，可刺肝之井穴大敦。刺畢，靜神七日云云也。在泉之失守者何如？又或地下甲子丁酉失守其位，未得遷正以為正司，即氣不當位，下為丁酉，上不與壬午奉合，亦名失守，迺柔不附剛，即地運不合，三年變為木癘，又名風癘，其刺法一如木疫之法耳。又後[本病]篇云：假令戊申陽年太過，去年丁未天數有餘者，未得退位，今年雖交戊申，太陰猶尚治天，地已遷正，厥陰在泉，即癸亥已治地，去年壬戌太陽已退位作地右間，即天丁未地，癸亥木上刑土，不奉天化，丁癸相會，火運太虛，反受水勝也。非戊癸相合，故火運不應。夷則之管上太徵不應下管，癸亥少徵應之即下見癸亥主司地，同聲不相應，即上下天地不相合德，故不相應，此戊癸失守其會，後三年化為火疫，速至三年庚戌而發，其疫之大小善惡，當推疫至之年，內合司天在泉之數，及太乙出遊之宮可也。在泉之失守者何如？又只如戊申少陽已應時遷正司天，其下癸亥未得遷正，即地下壬戌太陽未退位，故癸亥未得遷正也。即戊壬相對，申戌相配，此非戊癸合德，迺下柔干失守，見火運小虛，有小勝或無復，後三年化為火癘，治法一如前治火疫之法耳，可寒之泄之也。故此篇云，假令戊癸剛柔失守，蓋言戊與癸合天地二甲子，即戊申合癸亥，今下位癸亥主地，正司上位，戊申過丁未，天數未退而復布天，故戊癸不合，剛柔失守，戊未正司癸下獨治，故雖陽年不為太過，反受水勝，正曰，上失其剛柔，地獨主其氣不正，故有水邪干之，天數過差，亦有多少，欲至將合，必得音律相同，如此天運失時，三年之中，火疫至矣，當補肺俞，防火之剋，刺畢，靜神七日云云也。又或地下甲子癸亥失守者，即柔失守位，即上失其剛，亦名戊癸不相合德，即運與地虛，後三年變為火癘，其刺法一如治大疫之法耳。】

黃帝曰：余聞五疫之至，皆相染易，無問大小，病狀相似，不施救療，如何可得不相移易者？
岐伯曰：不相染者，正氣存內，邪不可干，避其毒氣。天牝從來，復得其往。氣出於腦，即不邪干。氣出於腦，即室先想心如日。欲將入於疫室，先想青氣自肝而出，左行於東，化作林木；次想白氣自肺而出，右行於西，化作戈甲；次想赤氣自心而出，南行於上，化作焰明；次想黑氣自腎而出，北行於下，化作水；次想黃氣自脾而出，存于中央，化作土。五氣護身之畢以想頭上，如北斗之煌煌，然後可入於疫室。又一法於春分之日，日未出而吐之。又一法於雨水日後三浴，以藥泄汗。又一法小金丹方：辰砂二兩水磨，雄黃一兩，葉子雌黃一兩，紫金半兩，同入合中，外固，了地一尺，築地賓，不用爐，不須藥制，用火二十斤煅之也，七日終。候冷七日取，次日出合子埋藥地中。七日取出，順日研之。三日，煉白沙蜜為丸，如梧桐子大。每日望東吸日華氣，一口冰水下一丸，和氣嚥之，服十粒，無疫干也。
【`馬蒔`曰：天牝者，鼻也，毒氣從鼻而來，可嚏之從鼻而出。想五氣畢後，另各可行一法。其一法於春分日用遠志去心，以水煎之，日未出飲二盞而吐，吐之不疫。其一法雨水後三浴，以藥泄汗，可以免疫。其一法用辰砂、紫金、雌雄二黃，俱為末制，用如後法。】

黃帝問曰：人虛即神遊失守位，使鬼神外干，是致夭亡，何以全真？願聞刺法。
岐伯稽首再拜曰：昭乎哉問！謂神移失守，雖在其體，然不致死，或有邪干，故令夭壽。只如厥陰失守，天以虛，人氣肝虛，感天重虛，即魂遊於上，邪干厥大氣，身溫猶可刺之，刺其足少陽之所過，復刺肝之俞。人病心虛，又遇君相二火司天失守，感而三虛，遇火不及，黑尸鬼犯之，令人暴亡。可刺手少陽之所過，復刺心俞。人脾病，又遇太陰司天失守，感而三虛，又遇土不及，青尸鬼邪犯之於人，令人暴亡，可刺足陽明之所過，復刺脾之俞。人肺病，遇陽明司天失守，感而三虛，又遇金不及，有赤尸鬼干人，令人暴亡，可刺手陽明之所過，復刺肺俞。人腎病，又遇太陽司天失守，感而三虛，又遇水運不及之年，有黃尸鬼干犯人正氣，吸人神魂，致暴亡，可刺足太陽之所過，復刺腎俞。 【 以、已同。】
【`馬蒔`曰：後[本病]篇云：人或恚怒，氣逆上而不下，即傷肝也。又遇厥陰司天，天數不及，即少陰作接間至，是謂天虛也。此謂天虛人虛也。又遇疾走恐懼，汗出於肝，肝為將軍之官，謀慮出焉。神位失守，神光不聚，又遇木不及年，或丁年不符，或壬年失守，或厥陰司天虛也，有白尸鬼，見之令人暴亡也。蓋言恚怒傷肝則人虛矣。又厥陰司天，少陰接至，又木不及壬，丁年不符，或壬年失守，是天虛也。又汗出於肝，是謂三虛。白尸鬼見之，金剋木也。故此篇云，只如厥陰失守云云也。魂遊於上，刺足少陽膽經之原穴坵墟，次刺肝俞。又後[本病]篇云：人憂愁思慮即傷心，又或遇少陰司天，天數不及，太陰作接間至，即謂天虛，此人氣天氣同虛也。又遇驚而奪精，汗出於心，因而三虛，神明失守。心為君主之官，神明出焉。神失守位，即神遊上丹田，在太乙帝君泥丸宮下。神既失守，神光不聚，卻遇火不及之歲，有黑尸鬼，見之令人暴亡。故此篇云，人病心虛，又遇君相二火云云也。刺手少陽三焦經之原穴者陽池也，復刺心俞。又後[本病]篇云：人飲食勞倦即傷脾，又或遇太陰司天，天數不及，即少陽作接間至，即謂之虛也。此即人氣虛而天氣虛也。又遇飲食飽甚，汗出於胃，醉飽行房，汗出於脾，因而三虛，脾神失守。脾為諫議之官，知周出焉。神既失守。神光失位而不聚也，卻遇土不及之年，或巳年或申年失守，或太陰天虛，青尸鬼見之，令人卒亡。故此篇云，人脾病云云也。刺足陽明胃經之原穴者衝陽也，復刺脾俞。又後[本病]篇缺肺經脈別論，無汗出於肺，此篇云，人肺病云云，刺手陽明大腸之原穴合谷，復刺肺俞。又後[本病]篇云：人久坐濕地，強力入水，即傷腎。腎為作強之官，伎巧出焉。因而三虛，腎神失守。神志失位，神光不聚，卻遇木不及之年，或辛不會符，或丙年失守，或太陽司天，天虛有黃尸鬼至，見之令人暴亡。故此篇云，人腎病云云也。刺足太陽膀胱經之原穴者京骨也，又刺腎俞。】

黃帝問曰：十二臟之相使，神失位使神彩之不圓，恐邪於犯，治之可刺，願聞其要。
岐伯稽首再拜曰：悉乎哉問！至理道真宗，此非聖帝，焉究斯源？是謂氣神合道，契符上天。心者，君主之官，神明出焉，可刺手少陰之原。肺者，相傅之官，治節出焉，可刺手太陰之原。肝者，將軍之官，謀慮出焉，可刺足厥陰之原。膽者，中正之官，決斷出焉，可刺足少陽之原。膻中者，臣使之官，喜樂出焉，可刺心包絡所流。脾為諫議之官，知周出焉，可刺脾之原。胃為倉廩之官，五味出焉，可刺胃之原。大腸者傳道之官，變化出焉，可刺大腸之原。小腸者受盛之官，化物出焉，可刺小腸之原。腎者作強之官，伎巧出焉，刺其腎之原。三焦者，決瀆之官，水道出焉，刺三焦之原。膀胱者，州都之官，精液藏焉，氣化則能出矣，刺膀胱之原。凡比十二官者，不得相失也。
【 神彩者，凡五臟六腑，神全則有光彩員滿，形現於外也。自心者君主之官至末，見《素問》[靈蘭秘典]論。惟脾為諫議之官，知周出焉，胃為倉廩之官，五味出焉，而[靈蘭秘典]論止曰，脾胃者，倉廩之官，五味出焉，與此異耳。凡刺各經之原者，皆所以補之也。六腑以原穴為原，五穴以俞穴為原。刺手少陰之原穴者，神門也。刺手太陰肺經之原穴者，太淵也。刺足厥陰肝經原穴者，太衝也。刺足少陽膽經之原穴者，坵墟也。刺心包絡之滎穴者，勞宮也。脾為諫議之官，知周出焉。按《靈樞》[本神]篇云：心有所憶謂之意。故知周萬物，皆從意生也。刺脾之原穴者，太白也。刺胃之原穴者，衝陽也。刺大腸之原穴者，合穴也。刺小腸之原穴者，腕骨也。刺腎之原穴者，太豁也。三焦者，非《靈樞》[營衛生會](衛氣)篇之三焦，迺《靈樞》[本臟]篇之三焦也。[本臟]篇云：腎合三焦膀胱，言右腎合三焦以為腑，左腎合膀胱以為腑。故三焦為決瀆之官，水道所出；膀胱為州都之官，津液所藏。刺手少陽之原穴者，陽池也。刺膀胱之原穴者，京骨也。】

是故刺法有全神養真之旨，亦法有修真之道，非治疾也，故要修養和神也。道貴常存，補神固根，精氣不散，神無不分。然即神守而雖不去，亦全真人，神不守，非達至真。至真之要，在乎天元，神守天息，復入本元，命曰歸宗。
【`馬蒔`曰：此言人貴守神，守神則為全真，末示人以守神全真之訣也。言此[刺法]論中有全神養真之旨，非俟有疾而始治之也。其要在修養和神而已。天元，元牝也，兒在母腹，息通天元，人能絕想念亦如此。命曰返天息，則神自守，復入本元，命曰歸宗。】

# 本病
★ 素問·本病論篇第七十三
【`馬蒔`曰：此篇推本鬱疫癘病之所由生，與前篇相須，故名篇。】

黃帝問曰：天元九窒，余已知之。願聞氣交何名失守？
岐伯曰：謂其上下升降，遷正退位，各有經論，上下各有不前，故名失守也。是故氣交失，易位，氣交乃變，變易非常，即四時失序，萬化不安，變民病也。
帝曰：升降不前，願聞其故。氣交有變，何以明知？
岐伯曰：昭乎問哉！明乎道矣。氣交有變，是謂天地機。但欲降而不得降者，地窒刑之。又有五運太過，而先天而至者，即交不前。但欲升而不得其升，中運抑之。但欲降而不得其降，中運抑之。於是有升之不前，降之不下者；有降之不下，升而至天者；有升降俱不前。作如此之分別，即氣交之變，變之有異，常各各不同，災有微甚者也。
【 此明氣交有變之義，即升降不前之謂也。釋義見前篇第一二節。】

帝曰：願聞氣交遇會勝抑之由，變成民病輕重何如？
岐伯曰：勝相會，抑伏使然。是故辰戌之歲，木氣升之，主逢天柱，勝而不前，又遇庚戌，金運先天，中運勝之，忽然不前，木運升天，金迺抑之，升而不前，即清生風少，肅殺於春，露霜復降，車木迺萎。民病瘟疫早發，咽嗌迺乾，四肢滿，肢節皆痛。久而化鬱，即大風摧拉，折隕嗚紊。民病卒中偏痹，手足不仁。是故巳亥之歲，君火升天，主窒天蓬，勝之不前，又厥陰未遷正，則少陰未得升天，水運以至其中者，君火欲升，而中水運抑之，升之不前，即清寒復作，冷生旦暮。民病伏陽而內生煩熱，心神驚悸，寒熱間作，日久成鬱，即暴熱迺至，赤風腫翳，化疫溫癘，暖作赤氣瘴而化火疫。皆煩而躁渴，渴甚治之，以泄之可止。是故子午之歲，太陰升天，主窒天衝，勝之不前，又或遇壬子木運，先天而至者，中木運抑之也，升天不前，即風埃四起，時舉埃昏，雨濕不化。民病風厥涎潮，偏痹不隨，脹滿久而伏鬱，，即黃埃化疫也。民病夭亡，臉支府黃疸滿閉，濕令弗布，雨化迺微。是故丑未之年，少陽升天，主窒天蓬，勝之不前，又或遇太陰未遷正者，即少陰未升天也。水運以至者，升天不前，即寒雰反布，凜冽如冬，水復涸，冰再結，喧暖乍作。冷復布之，寒暄不時。民病伏陽在內，煩熱生中，心神驚駭，寒熱間爭，以久成鬱，即暴熱迺生，赤風氣腫，翳化成鬱，癘迺化作，伏熱內煩，痹而生厥，甚則血溢。是故寅申之年，陽明升天，主窒天英。勝之不前，又或遇戊申戊寅，火運先天而至，金欲升天，火運抑之，升之不前，即時雨不降，西風數舉，鹹鹵燥生。民病上熱喘嗽，血溢。久而化鬱，即白埃翳霧，清生殺氣，民病脅滿悲傷寒，鼽嚏嗌乾，手坼皮膚燥。是故卯酉之年，太陽升天，主窒天芮。勝之不前，又遇陽明未遷正者，即太陽未升天也。土運以至，水欲升天，土運抑之，升之不前，即濕而熱蒸，寒生雨間，民病注下，食不及化，久而成鬱，冷來客熱，冰雹卒至。民病厥逆而噦，熱生於內，氣痹於外，足脛酸疼，反生心悸、燠熱暴煩而復厥。
【`馬蒔`曰：此承上文而論升之所以不前，則成五鬱，當有天時民病之異也。釋義見前篇第一節。】

黃帝曰：升之不前，余已盡知其旨。願聞降之不下，可得明乎？
岐伯曰：悉乎哉問也！是謂天地微旨，可以盡陳斯道，所謂升已必降也。至天三年，次歲必降，降而入地，始為左間也。如此升降往來，命之六紀也。是故丑未之歲，厥陰降地，主窒地晶，勝而不前，又或遇少陰未退位，即厥陰未降下，金運以至，中金運承之，降之下，抑之變鬱，木欲降下，金承之，降而不下，蒼埃遠見，白氣承之，風舉埃昏，清燥行殺，霜露復下，肅殺布令。久而不降，抑之化鬱，即作風燥相伏，暄而反清，草木萌動，殺霜迺蟄未見，懼清傷藏。是故寅申之歲，少陰降地，主窒地元，勝之不入，又或遇丙申丙寅水運太過，先天而至，君火欲降，水運承之，降而不下，即彤雲才見，黑氣反生，暄暖如舒，寒常布雪，凜冽復作，天雲慘悽，久而不降，伏之化鬱，寒甚復熱，赤風化疫，民病面赤心煩，頭痛目眩也。赤氣彰而溫病欲作也。是故卯酉之歲，太陰降地，主窒地蒼，勝之不入，又或少陽未退位者，即太陰未得降也，或木運以至，木運承之，降而不下，即黃雲見而青霞彰，鬱蒸作而大風霧翳埃勝，折損乃作，久而不降也。伏之化鬱，天埃黃氣，地布濕蒸，民病四肢不舉，昏眩，支節痛，腹滿䐜臆。是故辰戌之歲，少陽降地、主窒地元，勝之不入，又或遇水運太過，先天而至也，水運承之，降而不下，即彤雲才見，黑氣反生，暄暖欲生，冷氣卒至，甚即冰雹也。久而不降，伏之化鬱，冷氣復熱，赤風化疫，民病面赤心煩頭痛目眩也，赤氣彰而熱病欲作也。是故巳亥之歲，陽明降地，主窒地彤，勝而不入，又或遇太陰未退位，即陽明未得降，即火運以至之，火運承之不下，即天清而肅，赤氣迺彰，暄熱反作，民皆昏倦，夜臥不安，咽乾引飲，懊熱內煩，大清朝暮暄還復作，久而不降，伏之化鬱，天清薄寒，遠生白氣，民病掉眩，手足直而不仁，兩脅作痛，滿目䀮䀮。是故子午之年，太陽降地，主窒地阜，勝之降而不入，又或遇土運太過，先天而至，土運承之，降而不入，即天彰黑氣，暝暗悽慘，才施黃埃，而布濕寒化，令氣蒸濕，復令久而不降，伏之化鬱，民病大厥，四肢重怠，陰痿少力，天布沉陰，蒸濕間作。
【`馬蒔`曰：詳降之不入則成五鬱，有天時民病也。】

帝曰：升降不前，晰知其宗。願聞遷正可得明乎？
岐伯曰：正司中位，是金遷正位。司天不得其遷正者，即前司天以遇交司之日，即遇司天太過有餘日也。即仍舊治天數，新司天未得遷正也。厥陰不遷正，即風暄不時，花卉萎萃，民病淋溲，目系轉，轉筋，喜怒，小便赤。風欲令，而寒由不去，溫暄不正，春正失時。少陰不遷正，即冷氣不退，春冷後寒，暄暖不時。民病寒熱，四肢煩痛，腰脊強直，木氣雖有餘，而位不過於君火也。太陰不遷正，即雲雨失令，萬物枯焦，當生不發，民病手足肢節腫滿，大腹水腫，䐜臆不食，飧泄，脅滿，四肢不舉，雨化欲令，熱猶治之，溫煦於氣，亢而不澤。少陽不遷正，即炎灼弗令，苗莠不榮，酷暑於秋，肅殺晚至，霜露不時，民病痎瘧骨熱，心悸驚駭，甚時血溢。陽明不遷正，則暑化於前，肅於後，草木反榮，民病寒熱鼽嚏，皮毛折，爪甲枯焦，甚則喘嗽息高，悲傷不樂，熱化迺布，燥化未令，即清勁未行，肺金復病。太陽不遷正，即冬清反寒，易令於春，殺霜在前，寒冰於後，陽光復治，凜冽不作，霧雲待時，民病溫癘至，喉閉嗌乾，煩躁而渴，喘息而有音也。寒化待燥，猶治天，氣過失序，與民作災。
【`馬蒔`曰：此詳言新司天未得遷正，以舊司天未得退位，而有天時民病之異也。釋義見前篇第四節。】

帝曰：遷正早晚，以命其旨，願聞退位，可得明哉？
岐伯曰：所謂不退者，即天數未終，即天數有餘，名曰**復布政**，故名曰**再治天**也。即天令如故而不退位也，厥陰不退位，即大風早舉，時雨不降，濕令不化，民病溫疫疵發風生，民病皆肢節痛，頭目痛，伏熱內煩，咽喉乾引飲。少陰不退位，即溫勝春冬，蟄蟲早至，草木發生，民病膈熱咽乾，血溢驚駭，小便赤濇，丹瘤𤺋瘡瘍留毒。太陰不退位而取，寒暑不時，埃昏布作，溫令不去，民病四肢少力，食飲不下，泄注淋滿，足脛寒，陰痿閉塞，失溺，小便數。少陽不退位，即熱生於春，暑迺後化，冬溫不凍，流水不冰，蟄蟲出見，民病少氣，寒熱更作，便血上熱，小腹堅滿，小便赤沃，甚則血溢。陽明不退位，即春生清冷，草木晚榮，寒熱間作，民病嘔吐暴注，食飲不下，大便乾燥，四肢不舉，目瞑掉眩。
【`馬蒔`曰：此詳言舊司天未得退位，則新司天未得遷正，而有天時民病之異也。釋義見前篇第五節。】

帝曰：天歲早晚，余以知之，願聞地數，可得聞乎？
岐伯曰：地下遷正，升及退位不前之法，即地上產化，萬物失時之化也。
【`馬蒔`曰：此言司地之未得退位遷正，由於司天之未得退位遷正，而天時民病當與司天同也。】

帝曰：余聞天地二，甲子十干十二支，上下經緯天地，數有迭移，失守其位，可得昭乎？
岐伯曰：失之迭位者，謂雖得歲正未得正位之司，即四時不節，即生大疫注。《元珠密語》云：陽年三十年，除六年天刑，計有太過二十四年。除此六年，皆作太過之用令不然之旨。今言迭支迭位，皆可作其不及也。假令甲子陽年，土運太窒，如癸亥天數有餘者，年雖交得甲子，厥陰猶尚治天，地已遷正，陽明在泉，去歲少陽以作右間，即厥陰之地陽明，故不相和奉者也。癸巳相會，土運太過，虛反受木勝，故非太過也。何以言土運太過？況黃鍾不應太窒，木既勝而金還復，金既復而少陰如至，即木勝如火而金復微，如此則甲己失守，後三年化成土疫。晚至丁卯，早至丙寅，土疫至也。大小善惡，推其天地，詳乎太乙，又只如甲子年，如甲至子而合應交司而治天，即下己卯未遷正，而戊寅少陽未退位者，亦甲己下有合也。即土運非太過，而木迺乘正而勝土也。金次又行復勝之，即反邪化也，陰陽天地殊異爾。故其大小善惡，一如天地之法旨也。故令丙寅陽年太過，如乙丑天數有餘者，雖然得丙寅，太陰尚治天也，地已遷正，厥陰司地，去歲太陽以作右間，即天太陰而地厥陰，故地不奉天化也。乙辛相會，水運太虛，反受土勝，故非太過，即太簇之管太羽，不應土勝而雨化，水復即風，此者丙辛失守其會，後三年化成水疫。晚至己巳，早至戊辰，甚即速，微即徐，水疫至也。大小善惡，推其天地數，迺太乙遊宮，又只如丙寅年，丙至寅且合，應交司而治天，即辛巳未得遷正，而庚辰太陽未退位者。且丙辛不合德也，即水運亦小虛而小勝，或有復，後三年化癘，名曰**水癘**，其狀如水疫，治法如前。假令庚辰陽年太過，如己卯天數有餘者，雖交得庚辰年也，陽明猶尚治天，地以遷正，太陰司地，去歲少陰以作右間，即天陽明而地太陰也，故地下奉天也。乙巳相會，金運太虛，反受火勝，故非太過也。即姑洗之管太商，不應火勝熱化，水復寒刑，此乙庚失守，其後三年，化成金疫也。速至壬午，徐至癸未，金疫至也。大小善惡，推本年天數及太乙也。又只如庚辰，如庚至辰且應，交司而治天，即下乙未未得遷正者，即地甲午少陰未退位者。且乙庚不合德也，即下乙未干失剛，亦金運小虛也，有小勝，或無復，後三年化癘，名曰**金癘**，其狀如金疫也。治法如前。假令壬午陽年太過，如丰也。丁辛相合會，未運太虛，反受金勝，故非太過也。即蕤賓之管太巳天數有餘者，雖交後壬午年也，厥陰猶尚治天，地已遷正，陽明在泉，去歲丙申少陽以作右間，即天厥陰而地陽明，故地不奉天者角，不應金行燥勝，火化熱復，甚即速，微即徐，疫至大小善惡，推疫至之年，天數及太乙，又只如壬至午，且應交司而治之，即下丁酉未得遷正者，即地下丙申少陽未得退位者，且丁壬不合德也。即丁柔干失剛，亦木運小虛也。有小勝小復，後三年化癘，名曰**木癘**，其狀如風疫也，治如前。假令戊申陽年太過，如丁未天數太過者，雖交後戊申年也，太陰猶尚治天，地已遷正，厥陰在泉，去歲壬戌太陽以退位作右間，即天丁未地，癸亥故地不奉天化也。丁癸相會，火運太虛，反受水勝，故非太過也。即夷則之管上太徵不應，此戊癸失守其會，後三年化疫也。速至庚戌，大小善惡，推疫至之年，天數及太乙，又只如戊申。如戊至申且遷交司而治天，即下癸亥未得遷正者，即地下壬戌太陽未退位者，見戊癸未合德也。即下癸柔干失剛，見火運小虛也。有小勝，或無復也，後三年化癘，名曰**火癘也**。治法如前。治之法，可寒之泄之。
【`馬蒔`曰：此言剛柔失守之義，釋義見前篇第六節。按凡言治法如前者，皆如前篇刺肝俞等穴之謂。】

黃帝曰：人氣不足，天氣如虛，人神失守，神光不聚，邪鬼干人，致有夭亡，可得聞乎？
岐伯曰：人之五臟，一臟不足，又會天虛，感邪之至也。人憂愁思慮即傷心，又或遇少陰司天，天數不及，太陰作接間至，即謂天虛也，此即人氣天氣同虛也。又遇驚而奪精，汗出於心，因而三虛，神明失守，心為君主之官，神明出焉。神失守位，即神遊上丹田，在帝太乙帝君泥丸宮下，神既失守，神光不聚，卻遇火不及之歲，有黑尸鬼，見之令人暴亡。人飲食勞倦，即傷脾。又或遇太陰司天，天數不及，即少陽作接間至，即謂之虛也，此即人氣虛而天氣虛也。又遇飲食飽甚，汗出於胃，醉飽行房，汗出於脾，因而三虛，脾神失守，脾為諫議之官，智周出焉。神既失守，神光失位而不聚也。卻遇上不及之年，或己年或甲年失守，或太陰天虛；青尸鬼見之令人卒亡。人久坐濕地，強力入水即傷腎，腎為作強之官，伎巧出焉，因而三虛，腎神失守，神志失位，神光不聚，卻遇水不及之年，或辛不會符，或丙年失守，或太陽司天虛，有黃尸鬼至，見之令人暴亡。人或恚怒，氣逆上而不下，即傷肝也。又遇厥陰司天，天數不及，即少陰作接間至，是謂天虛也，此謂天虛人虛也。又遇疾走恐懼，汗出於肝，肝為將軍之官，謀慮出焉。神位失守，神光不聚，又遇木不及年，或丁年不符，或壬年失守，或厥陰司天虛也，有白尸鬼，見之令人暴亡也。已上五失守者，天虛而人虛也。神遊失守其位，即有五尸鬼，見之令人暴亡也，謂之曰尸厥。人犯五神易位，即神光不圓也，非但尸鬼，即一切邪犯者，皆是神失守位故也。此謂得守者生，失守者死，得神者昌，失神者亡。
【`馬蒔`曰：此詳言人有二虛，及感天虛則為三虛，迺五神失守，即神光不圓，而尸鬼眾邪犯之，皆致暴亡也。大義見前篇第八節。】


# 黃帝靈樞經、靈樞
【`馬蒔`曰：靈樞者，《內經》篇名。蓋《內經》為總名，中有《素問》八十一篇，《靈樞》八十一篇。《素問》曾經唐寶應年間啟元子王冰有註，其《靈樞》自古迄今，並無註釋，晉·皇甫士安以《鍼經》名之。按本經首篇九鍼十二原中，有先立《鍼經》一語，又《素問》[八正神明]論，亦岐伯云：法往古者，先知《鍼經》也。是《素問》之言，亦出自《靈樞》首篇耳。後世王冰釋《素問》，以《靈樞》、《鍼經》雜名，宋·成無己釋《傷寒論》及各醫籍，凡引《靈樞》者，皆不曰《靈樞》而曰《鍼經》，其端皆始於皇甫士安也。但鍼經二字，止見於本經首篇，其餘所論營衛輸穴關格脈體經絡病証，三才萬象，靡不森具，雖每篇各病，必有其鍼，自後世易《靈樞》以《鍼經》之名，遂使後之學者，視此書止為用鍼，棄而不習，以故醫無入門，術難精詣，無以療疾起危，深可痛惜。豈知《素問》諸篇，隨問而答，頭緒頗多，大徑殊少。《靈樞》大體渾全，細目畢具，猶儒書之有大學，三綱八目，總言互發，真醫家之指南，其功當先于《素問》也。今愚析為九卷者，按班固《漢書》藝文志曰：《黃帝內經》十八卷，《素問》九卷，《靈樞》九卷，乃其數焉。又按《素問》[離合真邪]論，黃帝曰：夫九鍼九篇，夫子乃因而九之，九九八十一篇，以起黃鐘數焉。大都神聖經典，以九為數，而九九重之，各有八十一篇。王冰分《靈樞》為十二卷，宋·史崧分為二十四卷者，皆非也。愚今分為九卷，一本之神聖遺意耳。後世《道德經》、《難經》俱八十一篇，其義倣此。然謂之曰《靈樞》者，正以樞為門戶，闔闢所繫，而靈乃至神至元之稱，此書之功，何以異是！且愚註釋此書，並以本經為照應，而《素問》有相同者，則援引之。至於後世醫籍有訛者，則以經旨正之於分註之下。然後之學者，當明病在何經，用鍼合行補瀉，則引而伸之，用藥亦猶是矣。切勿泥為用鍼之書，而與彼《素問》有所軒輊於其中也。】

# 九鍼十二原
★ 靈樞·九鍼十二原篇第一
【`馬蒔`曰：內有九鍼之名、十二原穴，故名篇。自篇內小鍼之要以下，岐伯盡解於第三篇小鍼解內，故愚釋此篇，即以小鍼解之義入之，不敢妄用臆說也。然《素問》有[鍼解]篇，亦與此二篇小同，當合三篇而觀之，其義無餘蘊矣。又舊本以第一篇為法天，第二篇為法地，三篇法人，四篇法時，五篇法音，六篇法律，七篇法星，八篇法風，九篇法野，乃後人襲本經七十八篇用鍼之意而分註之，殊不知彼乃論鍼而非論篇目也，甚為無理，故愚削之。】

黃帝問於岐伯曰：余子萬民，養百姓，而收其租稅。余哀其不給，而屬有疾病。余欲勿使被毒藥，無用砭石，欲以微鍼通其經脈，調其血氣，營其逆順出入之會。令可傳於後世，必明為之法。令終而不滅，久而不絕，易用難忘，為之經紀；異其章，別其表里，為其終始。令各有形，先立《鍼經》。願聞其情。
岐伯答曰：臣請推而次之，令有綱紀，始於一，終于九焉。
【`馬蒔`曰：此帝欲立《鍼經》，而伯遂推而次之也。】
【`張志聰`曰：按帝經土設井，立步制畝，藝五穀，養萬民，而收其租稅，設有疾病，則不能力田以供餘食矣。故帝立九鍼微鍼之法，傳於後世，令終而不滅焉。毒藥，所以攻疾也，砭石，所以泄邪也，二者皆攻瀉之法。微鍼，能通調血氣者也。逆順出入者，皮膚經脈之血氣，有逆順之行，有出入之會。蓋人秉天地之氣所生，陰陽血氣，參合天地之道，運行無息，少有留滯，則為疾病。故帝以天地人之道而立九鍼，用九鍼之法，以順人之陰陽血氣，而合於天道焉。明其理則易用，持於心則難忘。按篇名九鍼，而帝曰微鍼，伯曰小鍼，是九鍼之外，又立小鍼也。九鍼者，聖人起天地之數，始於一而終於九，九而九之，九九八十一，以起黃鐘之數。用九鍼而合小鍼者，以陽數五，陰數五，五位相得，而各有合，以應河圖之數也。帝繼伏羲神農氏而作，即以兩儀四象河圖奇偶之數，用法於鍼，所以修身治國平天下，蓋國以民為本也。】

請言其道。小鍼之要，易陳而難入。粗守形，上守神。神乎神，客在門。未覩其疾，惡知其原？刺之微，在速遲。粗守關，上守機。機之動，不離其空。空中之機，清靜而微。其來不可逢，其往不可追。知機之道者，不可掛以髮。不知機道，叩之不發。知其往來，要與之期。粗之闇乎。妙哉，工獨有之。往者為逆，來者為順。明知逆順，正行無問。迎而奪之，惡得無虛？追而濟之，惡得無實？迎之隨之，以意和之，鍼道畢矣。 【 惡，音烏，下同。空，上聲。】
【`馬蒔`曰：此詳言小鍼之要，而鍼道之所以畢也。小針者，即上節微鍼也。小鍼之要，雖曰易陳而人實難入。粗工者，下工也。下工泥於形迹，徒守刺法，上工則守人之神。凡人之血氣虛實，可補可瀉，一以其神為主，不但用此鍼法而已也。所謂神者，人之正氣也，神乎哉，此正氣不可不守也。邪氣之所感，有時如客之往來有期，名之曰客。客在門者，邪客于各經之門戶也。若未能先覩何經之疾，則惡知其病源所在，自有所治之處哉？然既知病源，可行刺法，但刺之微妙，在於速遲，速遲者，即用鍼有疾徐之意也。粗工則徒守四肢之關節，而不知血氣正邪之往來，上工則能守其機，即知此氣之往來也。然此機之動，不離於骨空之中，骨空為各經之穴，其間氣有虛實，而用鍼有疾徐，故空中之機，至清至靜至微。鍼下既已得氣，當密意守之勿失也。如氣盛則不可補，故其來不可逢也。如氣虛則不可瀉，故其往不可追也。知機之道者，唯此一氣而已，猶不可掛一髮以間之。故守此氣而勿失也。不知機之道者，雖叩之亦不能發，以其不知虛實，不能補瀉，則血氣已盡，而氣故不下耳。由此觀之，必能知其往來有逆順盛虛之機，然後要與之期，乘氣有可取之時。彼粗工冥冥，不知氣之微密，其誠闇乎。妙哉，工獨有之，真上工盡知鍼意也。所謂往來逆順者，何哉？往者，其氣虛小即為逆，故追而濟之，以行補法，惡得無實？來者，形氣將平即為順，故迎而奪之，以行瀉法，惡得無虛？此所以明知逆順乃正行之道，而不必復問於人，惟以追之隨之，而以吾意和之，此鍼道之所以畢也。按《素問》[至真要]大論，亦有明知逆順正行無問二語。但彼論標本，而此論鍼法，辭同而義異也。】
【`張志聰`曰：易陳難入者，易言而難著於人也。粗守形者，守皮脈肉筋骨之刺。上守神者，守血氣之虛實而行補瀉也。神乎神，甚贊其得神之妙。門者，正氣出入之門。客在門者，邪循正氣出入之所也。未覩其何經之疾，惡知其受病之原？言當先察其邪之所在而取之也。遲速，用鍼出入之疾徐也。粗守關者，守四肢之關節。上守機者，守其空而當刺之時，如發弩機之速也。不離其空者，乘空而發也。夫邪正之氣，各有盛衰之時，宜補宜瀉，當靜守其空中之微，不可差之毫髮。如其氣方來，乃邪氣正盛，邪氣盛則正氣大虛，不可乘其氣來即迎而補之，當避其邪氣之來銳。其氣已往，則邪氣已衰，而正氣將復，不可乘其氣往，追而瀉之，恐傷其正氣，在於方來方去之微，而發其機也。[離合真邪]論曰：俟邪不審，大氣已過，瀉之則真氣脫，脫則不復，邪氣復至而病益蓄，故曰，其往不可追，此之謂也。是以其來不可逢，其往不可追，靜守於來往之間而補瀉之，少差毫髮之間則失矣。粗工不知機道，叩之不發，補瀉失時，則血氣盡傷，而邪氣不下。知其往來者，知邪正之盛衰，要與之可取之期而取之也。粗工之闇，而良工獨知之，是故工之所以異也。若氣往則邪正之氣虛小，而補瀉之為逆。氣來則形氣邪氣相平，而行補瀉為順。是以明知順逆正行無間，知往來所處之時而取之也。迎而奪之者，瀉也，故惡得無虛？追而濟之者，補也，故惡得無實？迎之隨之，以意和之，鍼道畢矣。】

凡用鍼者，虛則實之，滿則泄之，宛陳則除之，邪勝則虛之。《大要》曰，徐而疾則實，疾而徐則虛。言實與虛，若有若無。察後與先，若存若亡。為虛為實，若得若失。虛實之要，九鍼最妙。補瀉之時，以鍼為之。瀉曰，必持內之，放而出之，排陽得鍼，邪氣得泄。按而引鍼，是謂內溫，血不得散，氣不得出也。補曰，隨之隨之，意若妄之。若行若按，如蚊虻止，如留而逞，去如弦絕，令左屬右，其氣故止。外門已閉，中氣乃實，必無留血，急取誅之。 【 內同納。】
【`馬蒔`曰：此承上文而言用鍼之要，全憑虛實以為補瀉也。凡用鍼者，其氣口虛則當補之，故曰虛則實之也。其氣口盛則當瀉之，故曰滿則泄之也。氣口為百脈所朝，故候此以知盛虛。《素問》[陰陽]別論云：氣口成寸，以決死生。血脈相結，則當去之，故曰宛陳則除之也。諸經邪盛，則當瀉之，故曰邪勝則虛之也。《大要》有曰，凡欲補者，徐納其鍼而疾出之則為補，故曰徐而疾則實也。凡欲瀉者，疾納其鍼而徐出之則為瀉，故曰疾而徐則虛也。然言實與虛，真若有而若無者，蓋實者止於有氣，虛者止於無氣，氣本無形，似在有無之間耳。察後與先，真若存而若亡者，蓋實者先虛而後實，若亡而又若存也。虛者先實而後虛，若存而又若亡也。亦以虛實本於一氣，似在存亡之間耳。為虛為實，真若得而若失者，蓋瀉之而虛，怳然若有所失，補之而實，怭然若有所得，亦以虛實本於一氣，似在得失之間耳。由此觀之，則虛實二字，實為用鍼之要，其九鍼之最妙者乎！因虛而補之以時，因實而瀉之以時，不過以鍼為之而已。其瀉者，始必持鍼以納之，終必放鍼以出之，排陽氣以得鍼，則邪氣自得泄矣。其補者按而引鍼以入之，是謂內溫，使血不得散，氣不得出，此則所以補之也。補之者，隨之也。隨之之意，若人之意，妄有所之，若人之出妄有所行，若人之指妄有所按，如蚊虻止於其中，如有所留而復有所還，及鍼將去時，如弦之絕，即始徐而終疾者也。右手出鍼而左手閉其外門，乃令左屬右之法，其正氣已止於其中，門戶已閉於其外，中氣乃實，必無留血，如有留血，當急取以責之。但此補法，必無留血者也。按此節明解于[小鍼解]篇，彼《素問》[鍼解]篇，所解與此稍異。】
【`張志聰`曰：所謂虛則實之者，氣口虛而當補之也。滿則泄之者，氣口盛而當瀉之也。宛陳則除之者，去脈中之蓄血也。邪勝則虛之者，言諸經有盛者皆瀉其邪也。徐而疾則實者，徐內而疾出也。疾而徐則虛者，疾內而徐出也。言實與虛若有若無者，實者有氣虛者無氣也。察後與先若亡若存者，言氣之虛實補瀉之先後也。察其氣之以下與常存也。為虛為實若得若失者，言補者怭然若有得也，瀉則怳然若有失也。此以上論小鍼之法，後此則論九鍼之法也。蓋首篇統論小鍼及九鍼之道，是以前後論小鍼，而詳釋於小鍼解中，此節論九鍼，故詳釋於[九鍼]論內，而小鍼解中不與也。虛實之要，九鍼最妙，為其各有所宜也。補瀉之時，以鍼為之者，與氣開闔相得也。排陽得鍼者，排鍼而得陽氣也。得其正氣則邪氣去矣。內溫者，鍼下熱也，謂邪氣去而正氣不出也。此論瀉邪而養其正也。隨之者，追而濟之也。之，往也。若妄之者，雖追之而若無有所往。若行若按，如蚊虻止如留而還也。去如弦絕者，疾出其鍼也。令左手按痏，右手出鍼，其正氣故得止於內，而外門已閉，中氣乃實矣。此補正運邪之法，故必無留血。設有留血，急取而誅之，庶無後患也。】

持鍼之道，堅者為寶。正指直刺，無鍼左右。神在秋毫，屬意病者，審視血脈，刺之無殆。方刺之時，必在懸陽，及與兩衛。神屬勿去，知病存亡。血脈者在腧橫居，視之獨澄，切之獨堅。
【`馬蒔`曰：此言持鍼之道，在守醫者之神氣，以視病者之血脈也。持鍼之道，貴於至堅，故堅者為寶。既以堅持其鍼，乃正指而直刺之，無得輕鍼左右，當自守神氣，不可眩惑，其妙在於秋毫之間而已。上文言上守神者，病者之神氣，而此曰神在秋毫，神屬勿去，乃醫工之神氣也。所謂神在秋毫者，何哉？須知屬意於病者，審視其血脈之虛實而刺之，則無危殆矣。方刺之時，又在揚吾之衛氣為陽氣者，精爽不昧。而病人之衛氣亦陽氣也，當彼此皆揚，使吾之神氣，屬意於病者而勿去，則病之存亡可得而知也。然血脈何以驗之？在于各經腧穴而橫居其中者是也。視之獨澄，切之獨堅，此其為血脈耳。然必先自守其神，而後可以視病人之血脈，其乃要之要乎？】
【`張志聰`曰：堅者，手如握虎也。正指直刺者，義無邪下，欲端以正也。神在秋毫，審視病者，靜志觀病，人無左右視也。懸陽，心也。心藏神，方刺之時，得之於心，則神屬於病者，而知病之存亡矣。經云：取血於榮，取氣於衛。衛氣行陽行陰者也，故於兩衛間以取陰陽之氣。[衛氣行]篇曰：是故謹候氣之所在而刺之，是謂逢時。病在於三陽必候其氣在陽分而刺之，病在於三陰，必候其氣在陰分而刺之。腧，經腧也。[刺節真邪]篇曰：六經調者，謂之不病。一經上實下虛而不通者，此必有橫絡，盛加於大經，令之不通，視而瀉之此所謂解結也。故有血絡橫在於經腧者，當視之獨清，切之獨確而去之也。】

九鍼之名，各不同形。一曰鑱鍼，長一寸六分；二曰員鍼，長一寸六分；三曰鍉鍼，長三寸半；四曰鋒鍼，長一寸六分；五曰鈹鍼，長四寸廣二分半；六曰員利鍼，長一寸六分；七曰毫鍼，長三寸六分；八曰長鍼，長七寸；九曰大鍼，長四寸。鑱鍼者，頭大末銳，去瀉陽氣。員鍼者，鍼如卵形，揩摩分間，不得傷肌肉，以瀉分氣。鍉鍼者，鋒如黍粟之銳，主按脈勿陷，以致其氣。鋒鍼者，刃三隅以發痼疾。鈹鍼者，末如劍鋒，以取大膿。員利鍼者，大如氂，且員且銳，中身微大，以取暴氣。毫鍼者，尖如蚊虻喙，靜以徐往，微以久留之而養，以取痛痺。長鍼者，鋒利身薄，可以取遠痺。大鍼者，尖如挺，其鋒微員，以瀉機關之水也。九鍼畢矣。 【 鑱，鉏銜切。鍉，音低。鈹，篇宜切。喙，呼對切。氂，音離。】
【`馬蒔`曰：此言九鍼之體而及其所以為用也。大義見於本經[九鍼]篇第七十八論，故此不詳解之。】
【`張志聰`曰：九鍼者，有九者之名，有九者之形，各隨其所宜而用之，九鍼之論畢矣。】

夫氣之在脈也，邪氣在上，濁氣在中，清氣在下。故鍼陷脈則邪氣出，鍼中脈則濁氣出，鍼太深則邪氣反沉病益。故曰，皮肉筋脈，各有所處。病各有所宜，各不同形，各以任其所宜，無實無虛。損不足而益有餘，是謂甚病，病益甚。取五脈者死，取三脈者恇；奪陰者死，奪陽者狂。鍼害畢矣。
【`馬蒔`曰：此言三氣之當刺，而又舉鍼害以為戒也。邪氣之中人也高，凡風寒暑雨之邪，由風府風門而入，故曰邪氣在上也。水穀皆入于胃，其精微之氣，上注於肺，而寒溫不適，飲食不節，則濁氣留獨於腸胃而病生，故曰濁氣在中也。清濕之地氣中人也，必從足始，故曰清氣在下也。治之者必鍼於上，以攻其陷脈，則上之邪氣可出。鍼其中脈，以取足陽明胃經之合，即三里穴，則中之濁氣可出。然鍼之勿宜太深。正以淺浮之病，不欲深刺，若刺之深，則邪氣從之反沉而病益也。故曰，皮肉筋脈經絡，各有所處，九鍼各不同形，各當任其所宜，無實其實而益其有餘，無虛其虛而損其不足。若實實虛虛，是謂甚人之病，彼病反益甚也。凡病在中氣不足，用鍼以大瀉其諸經之脈，則五臟皆虛，故曰取五脈者死。手足各有三陽，若盡瀉三陽之氣，則病人恇然而形體難復，故曰取三脈者恇。本經[玉版]篇云：追之五里，中道而止，五至而已，五往而臟之氣盡。言五里係手陽明大腸經穴，乃禁刺者也。追之五里以瀉之，中道以出鍼，又復刺之者五，則五次瀉之，而臟之氣已盡。所謂臟者，手太陰肺經也。肺為百脈之宗，故曰奪陰者死也。取三陽之脈而奪之已盡，故曰奪陽者狂也。】
【`張志聰`曰：此復論小鍼刺邪之法，而並論其要害焉。風雨寒暑之中人也高，故邪氣在上也。水穀人胃，其精氣上注於肺，濁留於腸胃，寒溫不適，飲食不節，病生於腸胃，故濁氣在中也。清濕地氣之中人也，必從足始，故清氣在下也。陷脈，額顱之脈，顯陷於骨中，故鍼陷脈則陽之表邪去矣。中脈，足陽明之合三里穴也，鍼太深則邪氣反沉者，言浮淺之病，不欲深刺也，深則邪氣從之人，故曰反沉也。皮肉筋骨，各有所處者，言經絡各有所主也。故病各有淺深之所宜，形有皮肉筋脈之不同，各隨任其宜而刺之，無實實，無虛虛。若損不足而益有餘，則病益甚矣。五脈，五臟諸陰之脈也。如中氣不足，則血脈之生原已虛，再大瀉其諸陰之脈，是虛於中而脫於外也。三脈，三陽之脈。恇，怯也。言盡瀉三陽之氣，令病人怯然不復也。奪陰者死，言取人之五里五往者也。[玉版]篇曰：迎之五里，中道而止，五至而已，五往而臟之氣盡矣。奪陽者狂，正言取之五里而或奪其陽也。此論鍼之為害畢矣。`張開之`曰：取尺之五里，取皮膚陽分之氣血也。而曰奪陰者，謂陽分之氣血，生於五臟之陰也。病在中氣不足，而大瀉諸陰之脈者死，謂諸陰之脈，生於中焦之陽明，陽生於陰而陰生於陽也。】

刺之而氣不至，無問其數。刺之而氣至，乃去之，勿復鍼。鍼各有所宜，各不同形，各任其所為。刺之要，氣至而有效。效之信，若風之吹雲，明乎若見蒼天。刺之道畢矣。
【`馬蒔`曰：此又言刺道之要，以氣之至與不至為度也。凡刺之而氣尚未至，當無問其數以守之，所謂如待貴人不知日暮者是也。若刺之而氣已至，則乃去其鍼耳。上文曰，皮肉筋脈，各有所處，病各有所宜，各不同形，各以任其所宜，而此又重言鍼各有所宜，各不同形，各任其所為者，叮嚀之意也。所謂刺之而氣至，乃去之勿復鍼者，何也？正以刺之為要，既以氣至而有效，則信哉有效之時，若風吹雲，明乎若見蒼天，此為有效之驗也。】
【`張志聰`曰：此言刺之效，以得氣為要也。上文言病各有所宜，此言鍼各有所宜，而有大小長短之形不同，各任其所宜而用之也。若風之吹雲，明乎若見青天，邪散而正氣光明也。】

黃帝曰：願聞五臟六腑所出之處。
岐伯曰：五臟五腧，五五二十五腧。六腑六腧，六六三十六腧。經脈十二，絡脈十五，凡二十七氣。以上下所出為井，所溜為榮，所注為輸，所行為經，所入為合，二十七氣所行，皆在五腧也。 【 溜、流同。】
【`馬蒔`曰：此言臟腑有井榮腧原經合之穴，皆經絡之脈所由行也。五臟者，心肝脾肺腎也。每臟有井滎輸經合之五腧，則五五二十五腧也。六腑者，膽胃大腸小腸三焦膀胱也。每腑有井滎腧原經合之六腧，則六六三十六腧也。夫臟有五，腑有六，而又加心包絡一經，則經脈計有十二。十二經有十二絡穴，而又加以督之長強、任之尾翳及脾又有大包，則絡脈計有十五。以十二而加十五，凡有二十七氣也。以此井榮腧原經合之腧，而行上行下。其始所出之穴，名為井穴，如水之所出，從山下之井始也，如肺經少商之類。水從此而流，則為滎穴，滎者，釋文為小水也，如肺經魚際之類。又從此而注，則為腧穴，輸者，注此而輸運之也，如肺經太淵之類。又從而經過之，則為經穴，如肺經經渠之類。又從而水有所會則為合穴，如肺經尺澤之類。是二十七氣所行，皆在此井滎腧經合之五腧耳。言五腧而不言原穴者，以陰經有腧而無原，而陽經之原以腧並之也。此十五絡穴，據本經[經脈]篇而言。《難經》不言長強、尾翳，而言陽蹻、陰蹻者，非經旨也。又据《素問》[平人氣象]論則胃有二絡，乃豐隆、虛里。觀脾有二絡，公孫、大包，則胃宜有二絡也。】
【`張志聰`曰：此言用鍼者，當知臟腑經脈之血氣生始出入。夫榮衛氣血，皆生於胃腑水穀之精。榮行脈中，衛行脈外。血行脈中，氣行脈外。然脈內之血氣，從絡脈而滲灌于脈外，脈外之氣血，從絡脈而溜注於脈中，外內出入之相通也。五臟內合五行，故其腧五。六腑外合六氣，故其腧六。蓋六氣生於五行，而有二火也。經脈十二，六臟六腑之經脈也。絡脈十五，臟腑之十二大絡，及督脈之長強，任脈之尾翳，脾之大包。凡二十七脈之血氣，出入於上下手足之間，所出為井，所溜為滎，所注為輸，所行為經，所入為合。此二十七氣之所行，皆在於五腧。蓋十二經脈之血氣，本於五臟五行之所生，而脈外皮膚之氣血，出於五臟之大絡，溜注於滎輸，而與脈內之血氣，相合於肘膝之間。此論臟腑經脈之血氣出入。】

節之交，三百六十五會。知其要者，一言而終，不知其要，流散無窮。所言節者，神氣之所遊行出入也，非皮肉筋骨也。
【`馬蒔`曰：此言節之所交，正神之所出入，此其為要之當知也。凡節之所交，計三百六十五會，實經絡滲灌諸節者也。此節者，乃要之所在，故能知其要，可一言而終，不知其要，則流散無窮矣。且節者，即神氣之所遊行出入也，非皮肉筋骨之謂也。由此觀之，則欲行鍼者，當守其神，而欲守神者，當知其節，學者可不於三百六十五會而求之哉？】
【`張志聰`曰：此言刺節者，當知神氣之所出入也。神氣者，真氣也，所受於天，與穀氣並而充身者也。故知其要，一言而終，不知其要，流散無窮。此絡脈之滲灌諸節，非皮肉筋骨也。】

觀其色，察其目，知其散復。一其形，聽其動靜，知其邪正。右主推之，左持而禦之，氣至而去之。
【`馬蒔`曰：此又言用鍼之法，察色辨形，以詳審之，然後可以行鍼也。人之五色，皆見於目，故上工覩其色，必察其目，知其正氣之散復。又必一其形，聽其動靜。凡尺之小大緩急滑濇，無不知之，遂以言其所病，然後能知虛邪正邪之風。由是右手主於推之，所以入此鍼也。左手則持鍼而禦之，然後可以出此鍼也。正以候其補瀉已調，氣之已至，始去其鍼也。】
【`張志聰`曰：此言上工觀五色於目，知色之散復，即知病之散復矣。知其邪正者，知論虛邪與正邪之風也。右主推之，右持而禦之者，言持鍼而出入也。氣至而去之者，言補瀉氣調而去之也。 】

凡將用鍼，必先診脈，視氣之劇易，乃可以治也。五臟之氣，已絕於內，而用鍼者反實其外，是謂重竭。重竭必死，其死也靜。治之者輒反其氣，取腋與膺。五臟之氣，已絕於外，而用鍼者反實其內，是謂逆厥。逆厥則必死，其死也躁。治之者反取四末。
【`馬蒔`曰：此又言用鍼之要，必先診脈，而誤治者所以害人也。凡將用鍼，必先診脈，視脈氣之劇易，乃可以治之。五臟之氣，已絕于內，則脈口氣內絕不至。內絕不至，謂重按之而脈不至，當實其內焉可也。而用鍼者，反取其外之病處，與陽經之合穴，有留鍼以致陽氣，陽氣至則內重竭，重竭則死。其死也，無氣以動，故靜。所謂反實其外者，即輒反其氣，取腋與膺。腋與膺者，諸臟穴之標也，外也。五臟之脈，已絕于外，則脈口之氣，外絕不至。外絕不至，謂輕舉之而脈不至，當實其外焉可也。而用鍼者，反實其內，取其四末之穴，即井滎腧經合諸臟穴之本也，內也。乃留鍼以致其陰氣，則陽氣入，陽氣入則厥逆，厥逆則必死。其死也，陰氣為陽搏而有餘，故躁。夫陽氣內入，而陰氣有餘，故陽入則躁也。按此節以脈口氣內絕不至為陰虛，理當補陰，即補臟。脈口氣外絕不至，理當補陽，即補腑。《難經》以寸口之心肺為外為陽，尺之腎肝為內為陰，臆說也。】
【`張志聰`曰：此言用鍼者，必先診脈，視五臟之氣劇易，乃可以洽也。所謂五臟之氣，已絕於內者，脈口氣內絕不至，反取其外之病處，與陽經之合，有留鍼以致陽氣，陽氣至則內重竭，重竭則死矣。無氣以動，故靜。此言五臟之陰，生於中焦之陽，故外致其陽則內重竭矣。五臟之氣，已絕於外者，脈口氣外絕不至，反取其四末之輸，有留鍼以致其陰氣，陰氣至則陽氣反入，入則逆，逆則死矣。其死也，陰氣有餘，故躁。此言陰內而陽外，陽氣內入則為逆矣。】

刺之害中而不去，則精泄；害中而去，則致氣。精泄則病益甚而恇，致氣則生為癰瘍。 【 中，去聲。】
【`馬蒔`曰：此承上文而言行鍼之誤也。凡刺者瀉實，既中其害，則當去其鍼，而久之不去，則精氣反泄，所以病益甚而恇也。凡刺者補虛，既中其害，則當留鍼，而遂乃去之，則邪氣仍致，所以生為癰瘍也。彼[寒熱病]篇乃曰，不中而去則致氣，是亦本瀉實者而言也。蓋言不中其害，而疾去其鍼，則邪氣仍在，所以生為癰疽也。癰疽與癰瘍無異。】
【`張志聰`曰：此言取氣之太過不及，而皆能為害也。夫氣生於精，故刺之害中病而不去其鍼，則過傷其氣，而致泄其生原，故病益甚而恇。刺之害中而即去其鍼，邪未盡而正氣未復，則致氣留聚而為癰瘍。[癰疽]篇曰：經脈流行不止，與天同度，與地合紀。天宿失度，日月薄蝕；地經失紀，水道流溢。血脈榮衛，周流不休，氣血不通，故為癰腫。蓋榮衛氣血運行於外內上下之不息也。是以首篇與第八十一篇，始終論精氣之生始出入。若陰陽不調，血氣留滯，則為癰瘍矣。】

五臟有六腑，六腑有十二原，十二原出于四關，四關主治五臟。五臟有疾，當取之十二原。十二原者，五臟之所以稟三百六十五節氣味也。五臟有疾也，應出十二原。十二原各有所出。明知其原，覩其應，而知五臟之害矣。陽中之少陰，肺也，其原出於太淵，太淵二。陽中之太陽，心也，其原出於大陵，大陵二。陰中之少陽，肝也，其原出於太衝，太衝二。陰中之至陰，脾也，其原出於太白，太白二。陰中之太陰，腎也，其原出於太谿，太谿二。膏之原，出於鳩尾，鳩尾一。肓之原，出於脖胦，脖胦一。凡此十二原者，主治五臟六腑之有疾者也。 【 脖，蒲沒切。胦，烏朗切。】
【`馬蒔`曰：此言五臟六腑之有疾者，當取之十二原穴也。內有五臟，外有六腑，以為之表裹。臟腑有十二原穴，十二原穴出於四關。四關者，即手肘足膝之所，乃關節之所係也。故凡井滎俞經合之穴，皆手不過肘而足不過膝也。此四關者，主治五臟。凡五臟有疾，當取之十二原，正以十二原者，五臟之所以稟三百六十五節之氣味也。故五臟有疾，應出於十二原。十二原各有所出，必明知其原，覩其應，而知五臟之為害矣。故心肺居于膈上，皆為陽。陽中之少陰，肺也，其原出於太淵，左右各一，在掌後陷中，肺脈所注為俞土，鍼二分，留二呼，灸三壯。陰經無原，俞穴代之，餘倣此。陽中之太陽，心也，其原出於大陵，左右各一，係手厥陰心包絡經所注為俞土。此經代心經以行事，故不曰本經之神門，而曰包絡經之大陵。在掌後骨下兩筋間，鍼六分，留七呼，灸三壯。腎肝居於膈下，而脾居中州，皆為陰。陰中之少陽，肝也，其原出於太衝，左右各一，在足大指本節後二寸動脈應手陷中，肝脈所注為俞土，鍼三分，留七呼，灸三壯。陰中之至陰，脾也，其原出於太白，左右各一，在足大指內側內踝前核骨下陷中，脾脈所注為俞土，鍼三分，留七呼，灸三壯。陰中之太陰，腎也，其原出於太谿，左右各一，在足內踝後跟骨上，動脈陷中，男子婦人病，有此脈則生，無則死，腎脈所注為俞土，鍼三分，留七呼，灸三壯。膏之原，出於鳩尾，其穴一，一名尾翳，一名𩩲骭，在臆前蔽骨下五分，人無蔽骨者，从岐骨下一寸即是，曰鳩尾者，言其骨垂下如鳩尾形也，禁灸，大妙手方可鍼之也。肓之原出於脖胦，其穴一，一名下氣海，一名下肓，在臍下一寸半宛宛中，男子生氣之海，鍼八分，得氣瀉後宜補之，灸七壯。按本篇止言五臟之原，而不言六腑，乃以鳩尾、脖胦足之。《難經》六十六難，則五臟之外，言少陰之原出於兌骨，膽之原出於坵墟，胃之原出於衝陽，三焦之原出於陽池，膀胱之原出於京骨，大腸之原出於合谷，小腸之原出於腕骨，則始於十二原為悉耳。】
【`張志聰`曰：此論氣味所生之津液，從臟腑之膏肓，外滲于皮膚絡脈，化赤為血，榮於經俞，注於臟腑，外內出入之相應也。津液者，水穀氣味之所生也。中焦之氣，蒸津液，化其精微，發泄於腠理，淖澤注於骨，補益腦髓，潤澤皮膚，是津液注於三百六十五節，而滲灌於皮膚肌腠者也。溢於外，則皮肉膏肥；餘於內，則膏肓豐滿。蓋膏者臟腑之膏膜，肓者腸胃之募原也。氣味所生之津液，從內之膏肓，而淖澤於外，是以膏肥之人，其肉淖而皮縱緩，故能縱腹垂腴，外內之相應也。癰疽章曰：中焦出氣如露，上注谿谷而滲孫脈，津液和調，變化而赤為血。血和則孫脈先滿溢，乃注於絡脈；皆盈，乃注於經脈。陰陽已張，因息乃行，行有經紀，周有道理，與天合同，不得休止。夫谿谷者，皮膚之分肉，是津液外注於皮膚，從孫絡化赤，而注於臟腑之原經，故曰，十二原者，五臟之所以稟三百六十五節氣味也。四關者，兩肘、兩腋、兩髀、兩膕，皆機關之室，真氣之所過，血絡之所遊行者也。十二原出於四關，四關主治五臟者，謂臟合腑而腑有原，原有關而關應臟，臟腑陰陽相合，外內出入之相通也。故曰，明知其原，覩其應，而知五臟之害矣。肝心脾肺腎，內之五臟也。陽中之少陰，陰中之少陽，五臟之氣也。故臟腑有病取之經脈之原也。】

脹取三陽，飧泄取三陰。
【`馬蒔`曰：此言脹與飧泄，各有所取之經也。凡病脹者，當取足三陽經，即胃膽膀胱也。凡飧泄者，當取足三陰經，即脾肝腎也。】
【`張志聰`曰：脹取三陽，飧泄取三陰，此病在三陰三陽之氣而取之氣也。此論血氣生始出入之原，故篇名九鍼十二原，謂九鍼之道與陰陽血氣之相合也。】

今夫五臟之有疾也，譬猶刺也，猶污也，猶結也，猶閉也。刺雖久，猶可拔也；污雖久，猶可雪也；結雖久，猶可解也；閉雖久，猶可決也。或言久疾之不可取者，非其說也。夫善用鍼者，取其疾也，猶拔刺也，猶雪污也，猶解結也，猶決閉也。疾雖久，猶可畢也。言不可治者，未得其術也。
【`馬蒔`曰：此詳喻久疾，猶可治也。】
【`張開之`曰：百病之始生也，皆生於風雨寒暑，陰陽喜怒，飲食居處，大驚卒恐，則血氣分離，陰陽破散，經絡厥絕，脈道不通。夫風雨寒暑，大驚卒恐，猶刺猶污，病從外入；陰陽喜怒，飲食居處，猶結猶閉，病由內生者也。千般疢難，不出外內二因。是以拔之雪之，仍從外解；解之決之，從內解也。知斯二者，病雖久猶可畢也。言不可治者，不得其因也。`張玉師`曰：污在皮毛，刺在膚肉，結在血脈，閉在筋骨。】

刺諸熱者，如以手探湯；刺寒清者，如人不欲行。陰有陽病者，取之下陵三里，正往無殆，氣下乃止，不下復始也。疾高而內者，取之陰之陵泉；疾高而外者，取之陽之陵泉也。
【`馬蒔`曰：此言諸病各有當治之穴也。凡刺諸熱者，如以手探湯，其熱可畏也；刺寒冷者，如人不欲行，其寒可畏也。陰經有陽病者，當取之下陵三里，係足陽明胃經穴。用鍼以正往者則無殆，候其氣至乃止，鍼如不下，當復始也。疾高而在內者，當取之下，故陰陵泉在膝下內廉，係足太陰脾經穴，必取此而刺之，所以應其上之內也。疾高而在外者，亦當取之下，故陽陵泉在膝下外廉，係足少陽膽經穴，必取此而刺之，所以應其上之外也。下陵三里，即三里穴，義見下[本輸]篇。】
【`張志聰`曰：寒熱風雨，寒暑之外襲也。故刺諸熱者，如以手探湯，謂熱在皮膚，所當淺取之也。寒清者，內因之虛寒，宜深取之，靜以守氣，故如人不欲行也。陰有陽疾者，陽邪而入於內也。下陵三里，在膝下三寸，足陽明之經，陽明之宅闔也。正往無殆，氣下乃止，使即從下解也。疾高而內者，裏陰之病見於上也。陰陵泉乃太陰之經，太陰之主開也。使在內之病，從開而上出也。蓋言陽病之入於內者，即從下解，陰病之出於上者，即從外解也。疾高而外者，外邪高而病在外之下也。陽陵泉，乃少陽之經，少陽之主樞也。蓋邪在高而欲下入於內，故使從樞外出，勿使之內入也。`張玉師`曰：疾高而取陰之陵泉、陽之陵泉，應司天在泉，上下相通，從氣而上出也。】

# 本輸
★ 靈樞·本輸篇第二
【 輸俞腧三者，古通用。輸者，以其脈氣之轉輸也。俞者從省，腧從肉。本篇輸字，是言推本谷經之有腧穴也，故名篇。】

黃帝問於岐伯曰：凡刺之道，必通十二經絡之所終始，絡脈之所別處，五輸之所留，六腑之所與合，四時之所出入，五臟之所溜處，闊數之度，淺深之狀，高下所至。願聞其解。
岐伯曰：請言其次也。肺出於少商，少商者，手大指端內側也，為井木；溜於魚際，魚際者，手魚也，為滎；注於太淵，太淵，魚後一寸陷者中也，為腧；行於經渠，經渠，寸口中也，動而不居為經；入於尺澤，尺澤，肘中之動脈也，為合。手太陰經也。
【`馬蒔`曰：此言肺經井滎俞經合之穴也。十二經者，手足經各有三陰三陽也。十二絡者，十二經各有一絡穴，惟脾有公孫、大包二絡，其督脈經之長強，任脈經之尾翳，共有十五絡穴也。五輸者，即每經之井滎輸經合也。六腑者，膽胃大小腸膀胱三焦也。凡經脈之所出者為井，所流者為滎，所注者為俞，所行者為經，所入者為合，如水之出於谷井，而流之注之經之，始有所合也。陽經則有原穴，遇俞穴并過之，故治原即所以治俞也。陰經止有俞穴，遇俞穴即代之，故治俞即所以治原也。陽經之井屬庚金，以陰經之井乙木為之合。陰經之井屬乙木，以陽經之井庚金為之合。陽井金生陽滎水，陽滎水生陽俞木，陽俞木生陽經火，陽經火生陽合土。陰井木生陰滎火，陰滎火生陰俞土，陰俞土生陰經金，陰經金生陰合水。此五行相生之次也。試以肺經言之：肺出於少商，手大指端內側也，為井木，去爪甲如韭葉，鍼一分，留三呼，瀉五吸，不宜灸。溜者，流也，流於魚際，即手之魚肉也，為滎火，在大指本指後內側陷中，鍼一分，留三呼，灸三壯。注於太淵，魚後一寸陷者中也，為俞土，在掌後陷中，鍼一分，留二呼，灸三壯。行於經渠，寸口中也，動而不居，為經金，在寸口陷中，鍼一分，留三呼，禁灸。入於尺澤，肘中約紋之動脈也，為合水，鍼三分，留三呼，灸三壯。此皆手太陰肺經之穴也。】
【`張志聰`曰：按經絡之終始，手之三陽從手走頭，足之三陽從頭走足，足之三陰從足走腹，手之三陰從腹走手，始於肺而終於肝，常榮無已，終而復始，此血氣循行之終始也。本篇論五臟六腑之脈，皆出于指井，溜於滎，注于輸，行于經，入於合，從四肢而通於臟腑，此經脈之終始也。絡脈之所別處者，臟腑之經別大絡與經脈繆處，通血脈於孫絡，滲出於皮膚者也。五臟之所留，六腑之所與合，謂五臟之五俞，六腑之六俞也。四時之所出入，血氣隨四時之氣而生長收藏也。五臟之所溜處，謂五臟之血氣溜於脈中，變見於氣口，五臟之氣血，溜於脈外，從五里而變見於尺膚，此五臟之血氣，溜於皮膚經脈之外內者也。闊數，寬窄也。夫經脈有三百六十五穴會，絡脈有三百六十五穴會，孫絡亦有三百六十五穴會，經脈寬大，孫絡窄小，故有闊數之度也。淺深者，絡淺而經深也。高下所至者，血氣之上下循行也。次，序也。井者，木上有水，乃澹滲皮膚之血，從井木而溜于脈，中注於腧，行於經，動而不居，行至於肘膝，而與經脈中之血氣相合者也。肺心肝脾腎，內之五臟也。膽胃大腸小腸三焦膀胱，內之六腑也。手足太陰少陰太陽少陽，外之經氣也。肺出於少商者，謂臟腑之血氣，從大絡而注於孫絡皮膚之間，肺臟所出之血氣，從少商而合於手太陰之經也。少商在手大指內側，去爪甲如韭葉許，為井木。魚際在大指下高起之白肉際，為滎火，有如魚腹，因以名之。太淵在魚後陷中，為腧土。經渠寸口中動脈，為經金。尺澤在肘中，為合水。】

心出於中衝，中衝，手中指之端也，為井木；溜於勞宮，勞宮，掌中中指本節之內間也，為滎；注於大陵，大陵，掌後兩骨之間方下者也，為腧；行於間使，間使之道，兩筋之間三寸之中也，有過則至，無過則止，為經；入於曲澤，曲澤，肘內廉下陷者之中也，屈而得之，為合。手少陰也。 【 間使之間，去聲。】
【`馬蒔`曰：又以手厥陰心包絡經言之。出於中衝，在手中指之端，為井木，去爪甲如韭葉陷中，鍼一分，留三呼，灸一壯。溜于勞宮，在掌中，即中指本節後之內間也，為滎火，鍼三分，留六呼，禁灸。注於大陵，在掌後兩骨之間方下者也，為俞土，鍼五分，留七呼，灸三壯。行於間使，間使脈行兩筋之間，三寸之中，有過者，有病也，有病則其脈至，無病則其脈止，所行為經金，鍼三分，留三呼，灸三壯。入於曲澤，即肘內廉下陷者之中也，屈肘而得之，所入為合水，鍼三分，留七呼，灸三壯。此皆手少陰心經之穴也。蓋心為五臟六腑之大主，不可受病，而心包絡與心經相通，代君主以行事者也。凡刺穴者，刺心包絡而已。故此諸穴，本係心包絡經，而遂以手少陰心經名之也。大義見後[邪客]篇六、七、八節。】
【`張志聰`曰：手少陰，心脈也；中衝，包絡之經也。心主血而胞絡主脈，君相之相合也。心出於中衝者，心臟所出之血氣，滲於皮膚之間，從中衝之井，而行於手厥陰之經也。間使者，君相間行之使道，如心臟之血氣，有過於包絡之中則至，無過於包絡之脈中則止，謂止於經處，而不行過於肘中，與包絡之血脈相合，乃自入於手少陰經也。故始曰心，末日手少陰也。然其中皆手厥陰心主包絡之五腧，蓋血者，心神之化，心與包絡血脈相通，心臟所出之血氣，間行於手少陰之經、手厥陰之經也。】

肝出於大敦，大敦者，足大指之端，及三毛之中也，為井木；溜於行間，行間，足大指間也，為滎；注於太衝，太衝，行間上二寸陷者之中也，為腧；行於中封，中封，內踝之前一寸半陷者之中，使逆則宛，使和則通，搖足而得之，為經；入於曲泉，曲泉，輔骨之下，大筋之上也，屈膝而得之，為合。足厥陰也。
【`馬蒔`曰：此言肝經井滎俞經合之穴也。肝出於大敦，在足大指之端，三毛之中也，為井木，去爪甲如韭葉。一云內側為隱白，外側為大敦。鍼三分，留十呼，灸三壯。流於行間，在足大指縫間，動脈應手之陷中，為滎火，鍼三分，留三呼，灸三壯。注於太衝，在行間上二寸陷者之中，動脈應手，為俞土。《素問》[上古天真]論：女子二七太衝脈盛，月事以時下，故能有子。又診病人太衝脈有無，可以決死生。鍼三分，留十呼，灸三壯。行於中封，在內踝之前一寸半筋裹宛宛陷中，使鍼而逆其氣，是謂迎之也，迎而瀉之，則宛宛中之穴，可得使其氣既和，則其氣自通，搖其足而得之，為經金，鍼四分，留七呼，灸三壯。入於曲泉，在膝輔骨之下，大筋之上，屈膝橫紋頭取之，為合水，鍼六分，留十呼，灸三壯。此皆足厥陰肝經之穴也。】
【`張志聰`曰：宛，鬱也。所行為經者，如經行之道路，所以通往來之行使，故所行之血氣，厥逆則鬱滯其間而不行，如往來之血氣相和，則通行於經脈中矣。】
【`張玉師`曰：此二句証明脈內之氣血，從井而行於合。】

脾出於隱白，隱白者，足大指之端內側也，為井木；溜於大都，大都，本節之後下陷者之中也，為滎；注於太白，太白，腕骨之下也，為俞；行於商丘，商丘，內踝之下陷者之中也，為經；入於陰之陵泉，陰之陵泉，輔骨之下陷者之中也，伸而得之，為合。足太陰也。
【`馬蒔`曰：此言脾經井滎俞經合之穴也。脾出於隱白，在足大指之端內側，為井木，去爪甲如韭葉，鍼一分，留三呼，灸三壯。流於大都，在本節之後內側陷者之中，赤白肉之際，為滎火，鍼三分，灸三壯。注於太白，在內踝前核骨下陷中，為俞土，鍼三分，灸三壯。行於商丘，在內踝之下陷者之中，為經金，鍼三分，灸三壯。人於陰陵泉，在膝內廉輔骨之下陷者之中，伸足而得之，為合水。取曲泉當屈膝，取陰陵泉當伸足，與外廉陽陵泉相對，鍼五分。此皆足太陰脾經之穴也。】
【`張志聰`曰：夫天氣在上，水泉在下，地居於中，脾為陰中之至陰，而主坤土。不曰陰陵泉，而曰陰之陵泉，謂地下之泉水也。】

腎出於涌泉，涌泉者，足心也，為井木；溜於然谷，然谷，然骨之下者也，為滎；注於太谿，太谿，內踝之後跟骨之上陷者中也，為腧；行於復溜，復溜，上內踝二寸，動而不休，為經；入於陰谷，陰谷，輔骨之後，大筋之下，小筋之上也，按之應手，屈膝而得之，為合。足少陰經也。
【`馬蒔`曰：此言腎經井滎俞經合之穴也。腎出於涌泉，在足心，為井木，屈足踡指，足心宛宛陷中，跪取之，鍼三分，留三呼，無令出血，灸三壯，灸不及鍼。流於然谷，在然骨之下，為滎火，一名龍淵，足內踝起大骨一寸下陷中，鍼三分，留三呼，不宜見血，令人立饑，灸三壯。注於太谿，在內踝之後，跟骨之上，動脈應手，為俞土。男女有此脈則生，無此則死。鍼三分，留七呼，灸三壯。行於復溜，在足內踝上二寸筋骨陷中，其脈動而不休，為經金，前旁骨是復溜，後旁筋是交信，三穴止隔一條筋，鍼三分，留七呼，灸五壯。入於陰谷，在輔骨之後，大筋之下，小筋之上，按之應手，屈膝乃得之，為合水。此皆足少陰腎經之穴也。】
【`張志聰`曰：地下之泉水，天一之所生也，故少陰之始出，名日涌泉。復溜者，復溜於地中，故合穴曰陰谷。愚錯綜釋穴名者，以明人合天地陰陽，五運六氣之道，如經穴之部位分寸，須詳考銅人圖像，即順文添註，無補於事，反為贅瘤。至於刺之留呼，灸之壯數，更不可執一者也。】

膀胱出於至陰，至陰者，足小指之端也，為井金；溜於通谷，通谷，本節之前外側也，為滎；注於束骨，束骨，本節之後陷者中也，為腧；過於京骨，京骨，足外側大骨之下，為原；行於崑崙，崑崙，在外踝之後，跟骨之上，為經；入於委中，委中，膕中央，為合，委而取之。足太陽也。
【`馬蒔`曰：此言膀胱經井滎俞原經合之穴也。膀胱出於至陰，在足小指外側端，為井金，去爪甲如韭葉，鍼一分，留五呼，灸三壯。流於通谷，在本節前外側陷中，為滎水，鍼三分，留五呼，灸三壯。注於束骨，在本節之後赤白肉際陷者中，為俞木，鍼三分，留七呼，灸三壯。過於京骨，在外側大骨之下赤白肉際陷中，為原木，鍼三分，留七呼，灸三壯。行於崑崙，在外踝之後，跟骨之上，細脈應手，為經火，鍼五分，留十呼，妊婦刺之落胎，灸三壯。入於委中，膝後膕中約紋中動脈，為合土，一名郄血*郄血　據《針灸聚英》，委中穴一名血郄，後世多從之。*，令人面挺伏地，臥取之，鍼五分，留七呼，灸三壯。此皆足太陽膀胱經之穴也。】
【`張志聰`曰：太陽之上，寒水主之，故所出為至陰。至陰者，盛水也。肺者天也，水中之生陽，上合於天，水隨氣而運行於膚表，是以首論肺與膀胱，應司天在泉之氣，運行之無息也。通谷，通於腎之然谷；崑崙，水之發源，星宿海也。】

膽出於竅陰，竅陰者，足小指次指之端也，為井金；溜於俠谿，俠谿，足小指次指之間也，為滎；注於臨泣，臨泣，上行一寸半陷者中也，為腧；過於丘墟，丘墟，外踝之前下陷者中也，為原；行於陽輔，陽輔，外踝之上輔骨之前及絕骨之端也，為經，入於陽之陵泉，陽之陵泉，在膝外陷者中也，為合，伸而得之。足少陽也。
【`馬蒔`曰：此言膽經井滎俞原經合之穴也。膽出於竅陰，在足小指之次指，即第四指之端，為井金，去爪甲如韭葉，鍼一分，留三呼，灸三壯。流於俠谿，在足小指次指岐骨間本節前，為滎水，鍼三分，留三呼，灸三壯。注於臨泣，去俠谿上行一寸半，即本節後陷者中，為俞木，鍼二分，留五呼，灸三壯。過於丘墟，在足外踝之前陷中，去臨泣三寸，為原木，鍼五分，留七呼，灸三壯。行於陽輔，在外踝之上四寸，輔骨之前絕骨之端三分，去丘墟七寸，為經火，鍼五分，留七呼，灸三壯。入於陽陵泉，在膝外廉下一寸陷者中，伸足而得之，為合土，鍼六分，留十呼，灸七壯。此皆足少陽膽經之穴也。】
【`張志聰`曰：五臟合五行，六腑應六氣，六氣之中有二火，故多火之原，而原附於經也。五臟之俞，出於井木者，五臟合地之五行，以應生長化收藏之氣，故從木火土金水而順行。六腑之俞，出於井金者，六腑應天之六氣，六氣生於陰而初於地，故從秋冬而春夏。此陰陽逆順之氣也。按本經八十一篇，凡論陰陽血氣，上下表裹，左右前後，皆逆順而行，若順則反逆矣。`秦越人`曰：陰井乙木，陽井庚金。陽井庚者，乙之剛也；陰井乙者，庚之柔也。乙為木，故言陰井木也；庚為金，故言陽井金也。餘皆倣此。】

胃出於厲兌，厲兌者，足大指內次指之端也，為井金。溜於內庭，內庭，次指外間也，為滎；注於陷谷，陷谷者，上中指內間上行二寸陷者中也，為腧；過於衝陽，衝陽，足跗上五寸陷者中也，為原，搖足而得之；行於解谿，解谿，上衝陽一寸半陷者中也，為經；入於下陵，下陵，膝下三寸胻骨外三里也，為合。復下三里三寸，為巨虛上廉；復下上廉三寸，為巨虛下廉也。大腸屬上，小腸屬下。足陽明胃脈也。大腸小腸，皆屬于胃，是足陽明也。
【`馬蒔`曰：此言胃經井滎俞原經合之穴也。胃出於厲兌，在足大指之次指端，為井金，去爪甲如韭葉，鍼一分，灸一壯。流於內庭，在次指外間陷中，為滎水，鍼三分，留十呼，灸三壯。注於陷谷，在次指之外間上，中指之內間上，行去內庭二寸陷者中，為俞木，鍼五分，留七呼，灸三壯。過於衝陽，在足跗上五寸，去陷谷三寸陷者中，搖足而得之，為原木，鍼三分，留十呼，灸三壯。行於解谿，上衝陽一寸半陷者中，為經火，鍼五分，留三呼，灸三壯。入於下陵，即膝下三寸胻骨外廉大筋宛宛中之三里穴也，為合土，鍼五分，留五呼，多可日灸七壯，加至百壯。又三里下三寸為巨虛上廉，一名上巨虛，復下上廉三寸為巨虛下廉，一名下巨虛。大腸經屬於上巨虛，小腸經屬於下巨虛，正以胃為五臟六腑之海，而大小腸二經又屬之胃穴耳。此皆足陽明胃經之穴也。】
【`張志聰`曰：[陰陽離合]論曰，未出地者，命曰陰中之陰；已出地者，命曰陰中之陽。太陽根起於至陰，名曰陰中之陽；陽明根起於厲兌，名曰陰中之陽；少陽根起于竅陰，名曰陰中之少陽。是三陽之氣，皆生於陰而出於地，自下而升，從足而上，無分手與足也。以手足之六經，合三陽之氣，而後有手足之分焉。然論手足之六經，非三陽之氣也，故曰，六腑皆出足之三陽，上合於手者也。`黃載華`曰：大腸小腸，受盛胃腑水穀之餘，濟泌別汁而生津液，故皆屬於胃。是以大腸受胃腑之經氣而屬於巨虛上廉，小腸屬巨虛下廉。】

三焦者，上合手少陽，出於關衝，關衝者，手小指次指之端也，為井金；溜於液門，液門，小指次指之間也，為滎；注於中渚，中渚，本節之後陷者中也，為腧；過於陽池，陽池，在腕上陷者之中也，為原；行於支溝，支溝，上腕三寸兩骨之間陷者中也，為經；入於天井，天井，在肘外大骨之上陷者中也，為合，屈肘乃得之。三焦下俞在於足大指之前，少陽之後，出於膕中外廉，名曰**委陽**，是太陽絡也。手少陽經也。三焦者，足少陽太陰之所將，太陽之別也，上踝五寸，別入貫腨腸，出於委陽，並太陽之正，入絡膀胱，約下焦，實則閉癃，虛則遺溺。遺溺則補之，閉癃則瀉之。 【 腨，音善。】
【`馬蒔`曰：此言三焦經井滎俞原經合之穴也。本經[本臟]篇言：腎合三焦膀胱，則是左腎合膀胱，而右腎合三焦也。然三焦下與右腎相合，而其脈上行於手之第四指，故曰上合於手之少陽也。出於關衝，在手小指之次指，即手第四指之端也，為井金，鍼一分，留三呼，灸三壯。流於液門，在小指之次指間陷中，握拳取之，為滎水，鍼二分，留二呼，灸三壯。注於中渚，在手小指之次指本節後陷中，為俞木，液門下一寸，鍼二分，留三呼，灸三壯。過於陽池，在手腕上陷中，為原木，鍼二分，留六呼，禁灸。行於支溝，上手腕後臂外二寸兩骨間陷中，為經火，一名飛虎，鍼二分，留七呼，灸三壯。入於天井，在肘外大骨之上陷中，屈肘拱胷得之，為合土，鍼三分，留七呼，灸五壯。此手少陽三焦經穴也。然三焦之經脈，雖行於手，而其腑則附于右腎而生，故其所附之下腧，又在於足，其穴在足小指之前，即足太陽膀胱經脈氣所行，及足少陽膽經脈氣所行之後，出於膕中外廉，名曰委陽，是足太陽膀胱經之絡脈所別，正手少陽三焦經之下腧也。太陰當是太陽。此三焦者，乃足少陽膽經足太陽膀胱經之所相將而行也。此委陽者，正足太陽膀胱經脈別行之穴也。其上外踝計五寸名光明穴，又足少陽膽經之絡穴。別行者，三焦與之別入貫腨腸，腨腸者即足腹也，共出於委陽穴，乃並足太陽膀胱經之正脈，入內絡於膀胱，同約束下焦。實則閉癃，閉癃者，水道不利也，當瀉之。虛則遺溺，當補之。按《素問》[靈蘭秘典]論曰：三焦者，決瀆之官，水道出焉。本篇後云：三焦者，中瀆之腑也，水道出焉。與膀胱義同。】
【`黃載華`曰：三焦為決瀆之腑，故下俞出於太陽之絡，入絡膀胱，約下焦，氣閉則癃，氣虛則遺溺，三焦之主氣也。三焦之氣出於腎，遊行於上中下，而各歸其部，出於手少陽之經，故曰，三焦者，上合手少陽。夫直行者為經，斜絡者為絡，此太陽之別絡間於足少陽太陰之間，故曰少陽太陰之所將，太陽之別也。】

手太陽小腸者，上合手太陽，出於少澤，少澤，小指之端也，為井金；溜於前谷，前谷在手外廉本節前陷者中也，為滎，注於後谿，後谿者在手外側本節之後也，為腧；過於腕骨，腕骨在手外側腕骨之前，為原；行於陽谷，陽谷在銳骨之下陷者中也，為經；入於小海，小海在肘內大骨之外去端半寸陷者中也，伸臂而得之，為合。手太陽經也。
【`馬蒔`曰：此言小腸經井滎俞原經合之穴也。手太陽小腸經，而其腑在於腹，而經脈所行在於手，故曰上合手太陽俞。出於少澤，在手小指之端外側，為井金，去爪甲如韭葉，鍼一分，留二呼，灸三壯。流於前谷，在手小指外側本節前陷中，為滎水，鍼二分，留三呼，灸三壯。注於後谿，在手小指外側本節後，捏拳得之，為俞木，鍼一分，留二呼，灸三壯。過於腕骨，在手外側腕骨之前陷中為原木，鍼二分，留三呼，灸三壯。行於陽谷，在手外側腕中銳骨下陷中，為經火，鍼二分，留三呼，灸三壯。入於小海，在肘內大骨外，去肘端半寸陷者中，屈手向頭取之，為合土，鍼二分，留七呼，灸五壯。此皆手太陽小腸經之穴也。】
【`黃載華`曰：大腸小腸，皆屬於胃，出於陽明之巨虛上下廉，故曰，手太陽小腸者，上合手太陽。】

大腸上合手陽明，出於商陽，商陽，大指次指之端也，為井金；溜於本節之前二間，為滎；注於本節之後三間，為腧；過於合谷，合谷在大指岐骨之間，為原；行於陽谿，陽谿在兩筋間陷者中也，為經；入於曲池，在肘外輔骨陷者中，屈臂而得之，為合。手陽明也。
【`馬蒔`曰：此言大腸經井滎俞原經合之穴也。大腸之為腑在下，而其經脈則行於手，故曰上合手陽明也。出於商陽，在手大指之次指端，為井金，去爪甲如韭葉，鍼一分，留一呼，灸三壯。流於二間，在次指本節前內側陷中，為滎水，鍼三分，留六呼，灸三壯。注於三間，在本節後內側陷中，為俞木，鍼三分，留三呼，灸三壯。過於合谷，在大指次指岐骨間陷中，為原木，鍼三分，留六呼，灸三壯。行於陽谿，在腕中上側兩筋間陷中，為經火，鍼三分，留七呼，灸三壯。入於曲池，在肘外輔骨屈肘兩骨中，以手拱胸取之，為合土，鍼五分，留七呼，灸七壯。此皆手陽明大腸經之穴也。】
【`張開之`曰：大小腸皆屬胃，三焦出於足太陽絡，而上合於手少陽經，故六腑皆出足三陽，上合於手。】

是謂五臟六腑之腧，五五二十五腧，六六三十六腧也。六腑皆出足之三陽，上合於手者也。
【`馬蒔`曰：此承上文之論諸穴者，而結言其數也。夫五臟各有井滎俞經合五穴，是謂五五二十五腧也。六腑各有井滎俞原經合六穴，是謂六六三十六腧也。六腑足有太陽膀胱經，而手則有太陽小腸經；足有陽明胃經，而手則有陽明大腸經；足有少陽膽經，而手則有少陽三焦經。是足經上合於手經者也。然謂之曰足者。正以其井滎俞原經合等穴，自足而行；謂之曰手者，正以其井滎俞原經合等穴，自手而行，此曰手曰足之辨也。】
【`張開之`曰：身半以上為天，身半以下為地。六腑出於足之三陽者，本於足而出於地也。】

五臟六腑井滎俞原經合總圖
肺	心	肝	脾	腎	心包絡
井　木　少商	少衝	大敦	隱白	涌泉	中衝所出
滎　火　魚際	少府	行間	大都	然谷	勞宮所流
俞　土　太淵	神門	太衝	太白	太谿	太陵所注
經　金經渠	靈道	中封	商丘	復溜	間使所過
合　水　尺澤	少海	曲泉	陰陵泉	陰谷	曲澤所入
大腸	小腸	膽	胃	膀胱	三焦
井　金　商陽	少澤	竅陰	厲兌	至陰	關衝所出
滎　水　二間	前谷	俠谿	內庭	通谷	液門所流
俞　木　三間	後谿	臨泣	陷谷	束骨	中渚所注
原　合谷	腕骨	丘墟	衝陽	京骨	陽池所過
經　火　陽谿	陽谷	陽輔	解谿	崑崙	支溝
合　土　曲池	小海	陽陵泉	三里	委中	天井所入


缺盆之中，任脈也，名曰**天突**。一次，任脈側之動脈，足陽明也，名曰**人迎**。二次脈，手陽明也，名曰**扶突**。三次脈，手太陽也，名曰**天窗**。四次脈，足少陽也，名曰**天容**。五次脈，手少陽也，名曰**天牖**。六次脈，足太陽也，名曰**天柱**。七次脈，頸中央之脈，督脈也，名曰**風府**。腋內動脈，手太陰也，名曰**天府**。腋下三寸，手心主也，名曰**天池**。
【`馬蒔`曰：此舉諸經之穴，有列其行次者，有指其穴所者，皆示人覓穴之法也。一次下當有脈字，猶言脈之一行也。腹部中行，係任脈經，在缺盆之中間，是為任脈，其穴天突，在頸前結喉下四寸宛宛中，乃腹中央第一行次之脈也。缺盆係足陽明胃經穴，在肩下橫骨陷中，去中行二寸，故任脈當為缺盆之中間。任脈之側開二寸，即足陽明胃經也，其在頸之穴，名曰人迎，夾結喉兩旁一寸半，乃腹部第二行次之脈也。又手陽明大腸經，名曰扶突，乃腹部第三行次之脈也，在頸，當曲頰下一寸，人迎後一寸半。又手太陽小腸經，名曰天窗，乃前部第四行次之脈也，在頸大筋外前，曲頰下，扶突後，動脈應手陷中。又足少陽膽經，名曰天容，乃側部第五行次之脈也，耳後髮際二寸，耳上如前三寸。然天容係手太陽經，疑是天衝。又手少陽三焦經，名曰天牖，乃側部第六行次之脈也，在頸大筋外，缺盆上，天容後，天柱前，完骨下，髮際上。又足太陽膀胱經，名曰天柱，乃背後第七行次之脈也，蓋自在前任脈為第一行，次自前而側而後，則以此為第七行也宜矣。天柱，俠項後髮際大筋外廉陷中。又頸之中央，即後項也，後項之下，乃督脈一經，其在項後入髮際一寸，大筋內宛宛中，名曰風府，一名舌本，疾言其肉立起，言休立下，禁灸，灸則令人失音。由此而一直下行，以至長強，皆督脈經穴也。又腋內動脈，即腋下三寸，臂臑內廉動脈陷中，以鼻取之，係手太陰肺經也，其穴名曰天府。自此而下行肘臂，以至大指之端少商，皆肺經穴也。腋下三寸，即乳後一寸，著脅直腋撅肋間，係手心主，即手厥陰心包絡經也，其穴名曰天池。自此而上行於腋，以至下於肘臂之天泉、曲澤，至于中指之中衝，皆手厥陰心包絡經穴也。夫自督脈至此三經，蓋各指在項在臂在腋之首穴，無非示人以覓穴之法耳。】
【`張志聰`曰：手足十二經脈，合於三陰三陽。三陰三陽，天之六氣也，運行於地之外；臟腑雌雄相合，地之五行也，內居於天之中。本篇論三陰三陽之經氣，從四旁而內榮於臟腑，應天氣之貫乎地中；此復論三陽之脈，循序而上於頸項，應陽氣之出於地外。任督二脈，並出於腎，主通先天之陰陽；手太陰心主，並出於中焦，主行後天之氣血。陰陽血氣，又從下而上、中而外也。張玉師曰：經脈應地之經水，上通於天，故有天突、天窗、天容、天牖、天柱、天府、天池及風府之名。】

刺上關者，呿不能欠；刺下關者，欠不能呿。刺犢鼻者，屈不能伸；刺兩關者，伸不能屈。 【 呿，音區。】
【`馬蒔`曰：此言取穴之法也。上關，即客主人穴，係足少陽膽經。呿，大張口貌。欠，撮口出氣也。刺上關者，必開口有空，故張口乃得之，所以呿而不能欠也，在耳後起骨上廉，鍼一分，灸七壯。下關，係足陽明胃經穴，刺下關者，必合口乃得之，故能欠而不能呿也，在客主人下耳前動脈下廉，開口無穴，閉口有穴，鍼三分，留七呼，灸三壯。犢鼻，係足陽明胃經穴，膝臏下，胻骨上，俠解大筋陷中，形如牛鼻，故名，鍼三分，灸七壯。刺犢鼻者，必屈足以取之，故屈而不能伸也。兩關者，內關係手厥陰心包絡經，手掌腕後二寸兩筋間，與外關相抵，鍼五分，灸三壯；外關係手少陽三焦經，手背腕後二寸兩筋間，陽池上一寸，鍼三分，留七呼，灸三壯。刺兩關者，必伸手以取之，故伸而不能屈也。】
【`張志聰`曰：夫口者，元氣出入之門戶；手足者，陰陽之上下也。呿欠者，應開闔之變。屈伸者，應往來之不窮。】

足陽明，俠喉之動脈也，其腧在膺中。手陽明，次在其腧外，不至曲頰一寸。手太陽當曲頰。足少陽在耳下曲頰之後。手少陽出耳後上加完骨之上。足太陽俠項大筋之中，髮際陰。
【`馬蒔`曰：此歷承上文缺盆之中任脈也一節而申言之，皆以穴之在行次者有各所也。缺盆之中為任脈，自天突以下而為一行，固為至明而不必言矣。其曰任脈側之動脈，乃足陽明經名人迎者，為二行，正以人迎為足陽明俠喉之動脈。自此而下，凡水突、氣舍、缺盆，以至氣戶、庫房、屋翳之類，無非膺中之穴也，故曰其腧在膺中。何也？胷之兩旁，謂之膺也。其曰手陽明大腸經名扶突者，為三行，然行次又在足陽明之腧外，不至曲頰一寸，蓋在曲頰下一寸，正扶突穴也。其曰手太陽經名天窗者，為四行，然穴正當曲頰之下，扶突之上陷中也。其曰足少陽經名天衝者，為五行，然穴在耳下曲頰之後，正耳後髮際二寸耳上如前三寸也。其曰手少陽經名天牖者，為六行，然穴在耳後上加完骨之上，正以完骨在上，而天牖在下，則完骨加其上也。其曰足太陽經名天柱者，為七行，然穴俠項後大筋之中，髮際之陰也。】
【`張志聰`曰：前節論三陽之經氣，從下而上，此復論從上而下，所謂陽氣者，上行極而下也。[動輸]篇曰：足之陽明胃氣上注於肺，其悍氣上衝頭者，循咽上走空竅，循眼系入絡腦，出顑，下客主人，循牙車，合陽明，並下人迎。此陽明之氣，從下而上至於腦，復從上而下合陽明之經，從人迎而下於膺胃之腧，而三陽之氣，亦復循次而在其腧外，此陽氣之上下以應天氣之升降也。】

尺動脈在五里，五腧之禁也。
【`馬蒔`曰：此舉大腸經有五里之穴，乃五臟之所禁刺者也。言肘中約紋上有尺澤穴，乃手太陰肺經之動脈也。尺澤之上三寸有動脈，即肘上三寸向裏大脈之中央，名五里穴，屬手陽明大腸經，此穴禁刺，乃五臟之腧所同禁者也。按本經[玉版]論黃帝曰：能殺生人，不能起死者，子能反之乎？岐伯曰：經隧者，五臟六腑之大絡也，迎而奪之而已矣。迎之五里，中道而止，五至而已，而臟之氣盡也，故五五二十五而竭其俞矣。此所謂奪其天氣者也。又曰：闚門而刺之者，死於家中；入門而刺之者，死於堂上。又九鍼十二原有云：奪陰者死。小鍼解釋云：奪陰者死，言取尺之五里五往者也。由此觀之，則五里穴乃最禁刺者，不可不慎也。】
【`張志聰`曰：此論臟腑之陰陽血氣，循手太陰陽明之經，從內而外，外而內，往來逆順之不息也。尺動脈，手太陰之兩脈口。五里，手陽明之經穴，在肘上三寸。五腧，五臟之井滎腧經合也。夫五臟之血氣，行於脈中者，變見於手太陰之兩脈口。五臟之氣血，從經別而行於脈外者，循手陽明變見於尺膚。手太陰脈中之血氣，從指腕而行於肘臂；手陽明脈外之氣血，從臂肘而行於尺膚，往來逆順於皮膚經脈之外內。蓋手太陰主周身之氣而朝百脈，手陽明乃其腑也。腑為陽，故行氣血於脈外；臟為陰，主行血氣於脈中。充於周身皮膚經脈之血氣，往來逆順之不息者，從手太陰陽明始也。是以迎之五里，中道而止，若五往而取之，則五腧之血氣皆絕。故曰尺動脈在五里，五腧之禁也。謂尺中所動之氣血，從五里之脈外而來者也。上節論陽氣之上下，以應天氣之升降，此論血氣之出入，以應天地之精水，布雲氣於天下，復通貫於地中也。按皮膚之氣血，從手足之指井，溜注於脈中，而合於肘膝間。故曰尺動脈在五里，五俞之禁也。】

肺合大腸，大腸者，傳道之腑。心合小腸，小腸者，受盛之腑。肝合膽，膽者，中精之腑。脾合胃，胃者，五穀之腑。腎合膀胱，膀胱者，津液之腑也。少陽屬腎，腎上連肺，故將兩臟。三焦者，中瀆之腑也，水道出焉，屬膀胱，是孤之腑也。是六腑之所與合者。 【 傳道之道，導同。音成。】
【`馬蒔`曰：此言六腑之所合者在五臟也。肺與大腸為表裏，故肺合大腸經。然大腸經者，為傳道之腑，凡小腸已化之物，從此傳道而下也。肝與膽為表裏，故肝合膽經。然膽者為中精之腑，蓋他腑之所受者，皆至濁之物，而唯膽則受五臟之精汁也。脾與胃為表裏，故脾與胃合。然胃者為五穀之腑，蓋五穀入胃，而胃則納受之也。腎與膀胱為表裏，故腎與膀胱合。然膀胱者為精液之腑，蓋飲入於胃，游溢精氣，上歸於肺，而通調水道，下輸膀胱，故膀胱為津液之腑也。手少陽三焦者，屬於右腎，而腎又上連於肺，本經[經脈]篇謂：腎脈從腎上貫肝隔，入肺中，正腎之上連於肺也。故左腎合膀胱，右腎合三焦，而將此兩臟，必皆以腎為主耳。然此三焦者，為中瀆之腑，乃水道之所由出也。《素問》[靈蘭秘典]論曰：三焦者，決瀆之官，水道出焉。正以下焦如瀆，而此有以聚之決之，故曰決瀆之官，又曰中瀆之腑也。彼膀胱合於左腎，即此三焦合於右腎，然三焦雖與膀胱為類，其實膀胱與腎為表裏，而三焦不與腎為表裏，乃與手厥陰心包絡經為表裏，非腑之孤者而何？由前觀之，凡六腑之所與合者蓋如此。】
【`張志聰`曰：此論六臟六腑，陰陽相合。藏貨物曰府，六腑受盛水穀，傳化糟粕，受藏精汁，故名曰腑。大腸者，傳道之官，變化出焉，故為傳道之腑。小腸者，受盛之官，化物出焉，故為受盛之腑。膽主藏精汁，故為中精之腑。胃為倉廩之官，主受納水穀，故為五穀之腑。膀胱者，州都之官，津液藏焉，故為津液之腑。少陽，三焦也。[水熱穴]論曰：腎者，至陰也，至陰者，盛水也。肺者，太陰也。少陰者，冬脈也。故其本在腎，其末在肺，皆積水也。是一腎配少陽而主火，一腎上連肺而主水，故腎將兩臟也。三焦之脈，出於中胃，入絡膀胱，約下焦而主決瀆，故為中瀆之腑，水道出焉，而下屬膀胱。夫三焦者，少陽之氣，水中之生陽也。手厥陰包絡之相火，出於右腎，歸於心下之包絡而為一臟，三焦為之腑，是兩腎以膀胱為腑，三焦歸於中胃，為包絡之腑，故為孤之腑也。夫兩腎者，主天一之水，地二之火，分而論之，猶兩儀也，故少陽屬腎，腎上連肺而為兩臟。合而論之，陰陽相貫，水火互交，並主藏精而為生氣之原，故皆以膀胱為腑。三焦上合包絡，故乃為孤之腑也。再按三焦乃少陽之氣，發於腎臟，遊行於上下，通會於腠理，乃無形之氣也。上焦出胃上口，中焦亦並胃中，下焦者別廻腸，此三焦所歸之部署也。故[平脈]篇曰：三焦不歸其部，上焦不歸者噫而酢吞，中焦不歸者不能消穀引食，下焦不歸者則遺溲。是三焦之氣，生於腎臟，而歸於中胃之間。本經論三焦所出之處，即[平脈]篇所歸之部署也。本無形之氣，故能遊行出入；歸於有形之部，故為一腑而有經穴也。手厥陰包絡之氣，地二之陰火也，發原於腎臟，而歸於包絡，包絡正在心下，包裹心主所生之血，為君主之相，代君行血於脈中，其氣本於腎，心下有形之包絡，亦所歸之部署也。故以先天之氣論之，則少陽屬腎，腎將兩臟，以後天有形之臟腑論之，包絡正在心下，三焦居中胃之間，而為一臟一腑也。】

春取絡脈諸滎大經分肉之間，甚者深取之，間者淺取之；夏取諸腧孫絡肌肉皮膚之上；秋取諸合，餘如春法；冬取諸井、諸腧之分，欲深而留之。此四時之序，氣之所處，病之所舍，臟之所宜。轉筋者，立而取之，可令遂已。痿厥者，張而刺之，可令立快也。 【 間，去聲。】
【`馬蒔`曰：此言四時各有所刺，而善刺者其病立已也。絡脈者，十二經皆有絡穴，如手太陰肺經列缺、手陽明大腸經偏歷之類。諸滎者，十二經皆有滎穴，如肺經魚際、大腸經二間之類。大經者，十二經皆有經穴，如肺經經渠、大腸經陽谿之類。春則取此絡脈諸滎大經之分肉間，且以病之間甚，而為刺之淺深也。諸腧者，十二經皆有俞穴，如肺經太淵、大腸經三間之類。孫絡者，大絡之小絡也，夏則取此諸俞孫絡於肌肉皮膚之上。諸合者，十二經皆有合穴，如肺經尺澤、大腸經曲池之類。秋則取此諸合穴及絡穴諸滎大經等穴之分肉，如春時之所刺也。諸井者，十二經皆有井穴，如肺經少商、大腸經商陽之類。諸俞者，即前太淵、三間之類。冬則取此諸井、諸俞之分，但比他時所刺，則深而留之，以冬氣入藏也。此乃四時之序，脈氣之所處，各病之所舍，各臟之所宜刺也。故有轉筋病者，當立而取此各穴，可令病之遂已也。有痿病厥病者，當張而取此各穴，可令病之即快也。張者，提其手足而取之也，此當與《素問》[水熱穴]論第三節參看。】
【`張志聰`曰：此論陰陽氣血，又隨四時之生長收藏，而淺深出入者也。春時天氣始開，人氣在脈，故宜取絡脈。夏氣在孫絡，長夏氣在肌肉，故宜取孫絡肌肉皮膚之上。此春夏之氣，從內而外也。秋氣降收，故如春法，蓋復從孫絡而入於絡脈也。冬氣收藏，故欲深而留之。此四時出入之序，人氣之所處，病之所舍，五臟應五時之所宜也。春取滎，夏取腧，秋取合，冬取井，皆從子以行母氣也。轉筋者，病在筋。痿者，兩臂不舉。厥者，兩足厥逆也。張者，仰臥而張大其四肢。立之張之，應天地之上下四旁，四時之氣，得以往來流行而無阻滯矣。故伸舒其四體，則筋脈血氣之厥逆者，可令立快也。此言人之氣血，隨四時之氣流行，阻則為攣厥之病，故當伸舒四體，以順四時之氣焉。】


# 小鍼解
★ 靈樞·小鍼解篇第三
【`馬蒔`曰：此篇解首篇之義，故名之曰小鍼。】

所謂易陳者，易言也。難入者，難著於人也。粗守形者，守刺法也。上守神者，守人之血氣有餘不足，可補瀉也。神客者，正邪共會也。神者，正氣也。客者，邪氣也。在門者，邪循正氣之所出入也。未覩其疾者，先知邪正何經之疾也。惡知其原者，先知何經之病所取之處也。刺之微在數遲者，徐疾之意也。粗守關者，守四肢而不知血氣正邪之往來也，上守機者，知守氣也。機之動不離其空中者，知氣之虛實，用鍼之徐疾也。空中之機，清靜以微者，鍼以得氣，密意守氣勿失也。其來不可逢者，氣盛不可補也。其往不可追者，氣虛不可瀉也。不可掛以髮者，言氣易失也。扣之不發者，言不知補瀉之意也，血氣已盡而氣不下也。知其往來者，知氣之逆順盛虛也。要與之期者，知氣之可取之時也。粗之闇者，冥冥不知氣之微密也。妙哉工獨有之者，盡知針意也。往者為逆者，言氣之虛而小，小者逆也。來者為順者，言形氣之平，平者順也。明知逆順正行無間者，言知所取之處也。迎而奪之者，瀉也。追而濟之者，補也。所謂虛則實之者，氣口虛而當補之也。滿則泄之者，氣口盛而當瀉之也。宛陳則除之者，去血脈也。邪勝則虛之者，言諸經有盛者皆瀉其邪也。徐而疾則實者，言徐內而疾出也。疾而徐則虛者，言疾內而徐出也。言實與虛若有若無者，言實者有氣、虛者無氣也。察後與先若存若亡者，言氣之虛實補瀉之先後也，察其氣之已下與常存也。為虛與實若得若失者，言補者佖然若有得也，瀉則怳然若有失也。夫氣之在脈也，邪氣在上者，言邪氣之中人也高，故邪氣在上也。濁氣在中者，言水穀皆入於胃，其精氣上注於肺，濁溜於腸胃，言寒溫不適，飲食不節，而病生於腸胃，故命曰濁氣在中也。清氣在下者，言清濕地氣之中人也，必從足始，故曰清氣在下也。鍼陷脈則邪氣出者，取之上。鍼中脈則邪氣出者，取之陽明合也。鍼太深則邪氣反沉者，言淺浮之病，不欲深刺也。深則邪氣從之入，故曰反沉也。皮肉筋脈各有所處者，言經絡各有所主也。取五脈者死，言病在中氣不足，但用鍼盡大瀉其諸陰之脈也。取三陽之脈者，唯言盡瀉三陽之氣，令病人恇然不復也。奪陰者死，言取尺之五里五往者也。奪陽者狂，正言也。覩其色，察其目，知其散復，一其形，聽其動靜者，言上工知相五色於目，有知調尺寸小大緩急滑濇以言所病也。知其邪正者，知論虛邪與正邪之風也。右主推之，左持而御之者，言持鍼而出入也。氣至而去之者，言補瀉氣調而去之也。調氣在於終始一者，持心也。節之交三百六十五會者，絡脈之滲灌諸節者也。所謂五臟之氣，已絕於內者，脈口氣內絕不至，反取其外之病處，與陽經之合，有留鍼以致陽氣，陽氣至則內重竭，重竭則死矣。其死也，無氣以動，故靜。所謂五臟之氣，已絕於外者，脈口氣外絕不至，反取其四末之輸，有留針以致其陰氣，陰氣至則陽氣反入，入則逆，逆則死矣。其死也，陰氣有餘，故躁。所以察其目者，五臟使五色循明，循明則聲章，聲章者，則言聲與平生異也。 【 內、納同。佖，音必。怳，荒上聲。中，俱去聲。循明，當作修明。】
【`張開之`曰：此解小鍼之義，而九鍼之論不與焉。佖，滿也。怳，惚也。所以察其目者，承上文而言也。目色者，五臟之血色；聲章者，五臟之氣也。五色循明，則聲章者血氣之相應也。言聲與平生異者，散敗之聲也。蓋言五臟之氣，已絕於內，不宜重取之陽；五臟之氣，已絕於外，不宜再取之陰。陰陽外內相資，宜藏而不宜盡章著於外也。】

# 邪氣臟腑病形
★ 靈樞·邪氣臟腑病形篇第四
【`馬蒔`曰：篇內首三節論邪氣入於臟腑，第四節論病形，故名篇。】

黃帝問於岐伯曰：邪氣之中人也奈何？
岐伯答曰：邪氣之中人，高也。
黃帝曰：高下有度乎？
岐伯曰：身半己上者，邪中之也；身半已下者，濕中之也。故曰，邪之中人也無有常，中於陰則溜於腑，中於陽則溜於經。
黃帝曰：陰之與陽也，異名同類，上下相會，經絡之相貫，如環無端。邪之中人，或中於陰，或中於陽，上下左右，無有恒常，其故何也？
岐伯曰：諸陽之會，皆在於面。中人也，方乘虛時，及新用力，若飲食汗出，腠理開而中於邪，中於面則下陽明，中於項則下太陽，中於頰則下少陽，其中於膺背兩脅，亦中其經。
黃帝曰：其中於陰奈何？
岐伯答曰：中於陰者，常從臂胻始。夫臂與胻，其陰皮薄，其肉淖澤，故俱受於風，獨傷其陰。
黃帝曰：此故傷其臟乎？
岐伯答曰：身之中於風也，不必動臟。故邪入於陰經，則其臟氣實，邪氣入而不能客，故還之於腑。故中陽則溜於經，中陰則溜於腑。 【 中，去聲。】
【`馬蒔`曰：此詳言邪中陰經者，其臟氣尚實，故流之於腑，而邪中陽經者，則止流於本經也。帝以邪氣之中人為問，蓋惡之亦嘆之也。伯言邪氣之中人甚高也，故身半已上，而風寒暑皆能中之，故中人高也；身半已下，而濕能中人，則下亦能中於邪，此高下之所以有度也。且邪之中人無常，中於陰經者，則流於陽經之為腑，而中於陽經者，則止流於本經而已。何以見中於陽經者之流於本經也？彼諸陽之會，皆在於面，凡邪之中人，方乘其虛，或新用力，或用飲食，致汗自出，腠理開，故邪遂中之。若中於面，則面部乃手足陽明經，如手陽明迎香、足陽明承泣之類，故邪遂下於陽明經也。若中於項，則項屬手足太陽經，如手太陽天窻、足太陽天柱之類，故邪遂下於太陽經也。若中於曲頰，則曲頰屬手足少陽經，如手少陽天牖、足少陽風池之類，故邪遂下於少陽經也。其有中於肩背兩脅者，皆三陽經之分肉，亦中其經而下之耳。故曰，中于陽者，必流於本經也。何以見中陰經者之流於腑也？凡中於陰經者，其手經必始於臂，足經必始於胻，正以其陰經之皮薄而肉淖澤，故俱受于風，則獨傷此陰經之經脈，而內臟未必傷。蓋身中於風，未必動臟，故邪雖入於陰經，而臟氣尚實，所以邪不能客之，而遂還之於腑耳。故曰，中於陰者則流於腑也。】
【`張志聰`曰：首論臟腑陰陽色脈氣血皮膚經脈，無不外內相應，後論皮膚之氣血與經絡相通，而內連臟腑，若能參合而行之，可為上工也。邪氣者，風雨寒暑，天之邪也，故中人也高。濕乃水土之氣，故中於身半以下，此天地之邪中於人身，而有上下之分。然邪之中人，又無有恆常，或中於陰，或中於陽，或溜於經，或溜于腑，或入於臟。陰之與陽者，謂臟腑之血氣，雖有陰陽之分，然總屬一氣血耳，故異名而同類。上下相會者，標本之出入也。經絡之相貫，謂榮血之循行，從手太陰出注手陽明，始於肺而終於肝，從肝復上注於肺，環轉之無端也。上下左右頭面手足也，或在於頭面而中於陽，或在臂胻而中於陰，故無有恒常也。諸陽之會，皆在於面者，精陽之氣，皆上於面而走空竅也。中於面則下陽明，中於項則下太陽，中於頰則下少陽，此手足三陽之絡，皆循項頸而上於頭面膺背兩脅者，復循頭項而下於胷脅肩背也。此三陽絡脈所循之處。外之皮膚，即三陽之分部。邪之客於人也，必先舍於皮毛，留而不去，入舍於絡。脈下者，謂三陽皮部之邪，下入於三陽之經，故曰中於陽則溜於經。臂胻者，手臂足胻之內側，乃三陽絡脈所循之處。外側為陽，內側為陰，其陰皮薄，其肉淖澤，故中於陰者，常從臂胻始。始者，始於三陰之皮部，而入於三陰之絡脈也。[繆刺]篇曰：邪之客於形也，必先舍於皮毛，留而不去，入舍於孫脈；留而不去，入舍於絡脈；留而不去，入舍於經脈，內連五臟，散於腸胃。蓋五臟之脈，屬臟絡腑；六腑之脈，屬腑絡臟，臟腑經脈之相通也。夫血脈為陰，五臟之所主也，故邪入於經，其臟氣實，邪氣入而不能客，故還之於腑，散於腸胃。陽明居中土，為萬物之所歸，邪歸於陽明之腸胃，而無所復傳矣。】

黃帝曰：邪之中人臟奈何？
岐伯曰：愁憂恐懼則傷心。形寒飲冷則傷肺，以其兩寒相感，中外皆傷，故氣逆而上行。有所墮墜，惡血留內，若有所大怒，氣上而不下，積於脅下，則傷肝。有所擊仆，若醉入房，汗出當風，則傷脾。有所用力舉重，若入房過度，汗出浴水，則傷腎。
黃帝曰：五臟之中風奈何？
岐伯曰：陰陽俱感，邪乃得往。
黃帝曰：善哉！
【`馬蒔`曰：此言五臟之邪，有內傷者，有外感者，必其陰陽俱感，而後外邪得以入臟也。帝承上文而言邪不入臟，固以其臟之實也，然豈無人臟之時乎？伯言邪有不同，有所謂內傷者，故愁憂恐懼則心神傷矣。形寒飲冷，而肺本畏寒，而肺斯傷矣。正以兩寒相感，中外皆傷，故氣逆而上行也。有所墮墜，惡血在內，及有所大怒，氣積脅下，則肝斯傷矣。有所擊仆，醉以入房，汗出當風，則脾斯傷矣。有所用力舉重，入房過度，汗出浴水，則腎斯傷矣。此內傷之邪中於人臟者如此。雖曰當風浴水，而亦由內傷始也。彼五臟之中風者，亦以陰經陽經俱感於邪，則臟腑俱傷，邪乃入臟。若止感陰經，則臟氣尚實，其邪豈能遽入哉？】
【`張志聰`曰：此論臟氣傷而邪中於臟也。夫邪中於陰而溜腑者，臟氣實也。臟氣者，神氣也。神氣內藏，則血脈充盛。若臟氣內傷，則邪乘虛而入矣。風為百病之長，善行而數變，陰陽俱感，外內皆傷也。本經云：八風從其虛之鄉來，乃能病人，三虛相搏，則為暴病卒死。此又不因內傷五臟而邪中於臟也，故聖人避風如避矢石焉。上節論內養神志，下節論外避風邪。】

黃帝問於岐伯曰：首面與身形也，屬骨連筋，同血合於氣耳。天寒則裂地凌冰，其卒寒，或手足懈惰，然而其面不衣，何也？
岐伯答曰：十二經脈，三百六十五絡，其血氣皆上於面而走空竅，其精陽氣上走於目而為睛，其別氣走於耳而為聽，其宗氣上出於鼻而為臭，其濁氣出於胃走唇舌而為味。其氣之津液，皆上熏於面，而皮又厚，其肉堅，故天熱甚寒，不能勝之也。 【 卒，音猝。】
【`馬蒔`曰：此言人面之耐寒，以氣之津液，皆上熏於面也。夫首面之與身皆形也，無不連屬筋骨，合同氣血，宜乎寒則俱寒，熱則俱熱也。故天有裂地凌冰之寒，而人之手足，皆畏猝寒而懈惰。然而其面不衣，而獨無所畏者，何哉？伯言十二經三百六十五絡，凡曰空竅，曰睛，曰聽，曰聞臭，曰辨味，皆在人身之首面者，正以氣之津液，皆七熏於面，而皮厚肉堅，故甚寒甚熱，皆不能勝面耳。】
【`張志聰`曰：此論臟腑經絡之氣血，滲於脈外，而上注於空竅也。屬骨連筋者，謂首面與形身之筋骨，血氣相同也。夫太陰為陰中之至陰，在地主土，在人屬於四肢，天寒則裂地凌冰，其卒寒或手足懈惰，此脾土之應地也。其血氣皆上于面，天熱甚寒，不能勝之，謂陰陽寒暑之氣，皆從下而上，身半以上之應天也。夫十二經脈三百六十五絡之血氣，始於足少陰腎，生於足陽明胃，主於手少陰心，朝於手太陰肺。精陽氣者，心腎神精之氣，上走於目而為睛。別氣者，心腎之氣，別走於耳而為聽也。宗氣者，胃腑所生之大氣，積於胷中，上出於肺以司呼吸，故出於鼻而為臭。濁氣者，水穀之精氣，故出於胃，走唇舌而為味。氣之津液上熏於面者，津液隨氣上行，熏膚澤毛而注於空竅也。夫肺主皮而屬天，脾主肉而應地，皮厚肉堅，天之寒熱，不能勝之，人氣之勝天也。此章論頭面為諸陽之會，是以三陽之脈上循於頭。然陰陽寒熱之氣，皆從下而升於上，故復論諸脈之精氣焉。】

黃帝曰：邪之中人，其病形何如？
岐伯曰：虛邪之中身也，灑淅動形。正邪之中人也微，先見於色，不知于身，若有若無，若亡若存，有形無形，莫知其情。
黃帝曰：善哉！
【`馬蒔`曰：此言邪中人身之形，虛邪則易見，而正邪則難知也。[八正神明]論曰：虛邪者，八正之虛邪風也。正邪者，身形若用力汗出，腠理開，逢虛風，其中人也微，故莫知其情，莫見其形者是也。】
【`張志聰`曰：此論人氣與天氣之相合也。風寒暑濕燥火，天之六氣也，而人亦有此六氣。是以正邪之中人也，微見於色。色，氣色也。中于氣，故微見於色，不知於身，若有若無，若亡若存。夫天之六氣，有正有邪，如虛邪之中於身也，灑淅動形。虛者八正之虛邪，氣形者皮肉筋脈之有形。此節論天地之氣中於人也，有病在氣而見於色者，有病在形而見於脈者，有病在氣而見於尺膚者，有病在形而見於尺脈者，有病在氣而應於形者，有病在形而應於氣者，邪之變化無有恒常，而此身之有形無形，亦莫知其情，能參合而行之，斯可為上工也。】
【`張玉師`曰：天之正氣而偏寒偏熱、偏濕偏燥，故曰正邪。】

黃帝問於岐伯曰：余聞之，見其色，知其病，名曰明；按其脈，知其病，命曰神。問其病，知其處，命曰工。余願聞見而知之，按而得之，問而極之，為之奈何？
岐伯答曰：夫色脈與尺之相應也，如桴鼓影響之相應也，不得相失也。此亦本末根葉之出候也，故根死則葉枯矣。色脈形肉不得相失也，故知一則為工，知二則為神，知三則神且明矣。
黃帝曰：願卒聞之。
岐伯答曰：色青者，其脈弦也；赤者，其脈鉤也；黃者，其脈代也；白者，其脈毛；黑者，其脈石。見其色而不得其脈，反得其相勝之脈，則死矣；得其相生之脈，其病已矣。
黃帝問於岐伯曰：五臟之所生，變化之病形何如？
岐伯答曰：先定其五色五脈之應，其病乃可別也。
黃帝曰：色脈已定，別之奈何？
岐伯曰：調其脈之緩急小大滑濇，而病變定矣。
黃帝曰：調之奈何？
岐伯答曰：脈急者，尺之皮膚亦急；脈緩者，尺之皮膚亦緩；脈小者，尺之皮膚亦減而少氣；脈大者，尺之皮膚亦賁而起；脈滑者，尺之皮膚亦滑；脈濇者，尺之皮膚亦濇。凡此變者，有微有甚，故善調尺者不待於寸，善調脈者不待於色。能參合而行之者，可以為上工，上工十全九；行二者為中工，中工十全七；行一者為下工，下工十全六。 【 賁同奔。】
【`馬蒔`曰：此詳言色脈病之相應，而全此三法者之難也。夫見色知病為明，按脈知病為神，問病知處為工。處者，各經也，正以色脈與尺相應，如桴鼓影響，如本末根葉，故知一為工，知二為神，知三為神且明。何也？肝主木，其色青，脈當弦。心主火，其色赤，脈當鉤。脾主土，其色黃，脈當代。肺主金，其色白，脈當毛。腎主水，其色黑，脈當石。見其色而其脈未合，反得其相勝之脈，如色本青而脈來浮濇而短，是金來剋木也，此病之所以死也。如色本青而脈來沉石而滑，是水來生木也，此病之所以已也。故五臟變化之病形雖異，而色脈已定，乃可別之。別之者，調其脈之緩急大小滑濇也。調之者，調其尺之皮膚緩急大小滑濇與脈同也。凡此之病變，雖有微甚，而知病本無難易，自然調尺而可知夫寸，調脈而可知夫色。所謂見色而知其病，按脈而知其病，問病而知其處者，此之謂也。人能行此三者為上工，行二者為中工，行一者為下工。以其所全，有九分、七分、六分之異，故其人有上工、中工、下工之分耳。】
【`張志聰`曰：前論色脈與尺之相應，如桴鼓影響，不得相失；後論五臟所生之病，別其變化，先當調其五色五脈，色脈已定，而後調其尺膚與尺寸之脈也。夫精明五色者，氣之華也，乃五臟五行之神氣而見於色也。脈者，榮血之所循行也。尺者，謂脈外之氣血，循手陽明之絡，而變見於尺膚，脈內之血氣，從手太陰之經，而變見於尺寸，此皆胃腑五臟所生之氣血，本末根葉之出候也。形肉，謂尺膚也。知色脈與尺之三者，則神且明矣。青黃赤白黑，五臟五行之氣色也；弦鉤代毛石，五臟五行之脈象也，如影響之相應者也。故色青者其脈弦，色赤者其脈鉤，見其色而得脈之相應，猶坤道之順承天也。如色青而反見毛脈，色赤而反見石脈，此陰陽五行之反勝，故死。如色青而得石脈，色赤而得代脈，此色生於脈，陽生於陰，得陽生陰長之道，故其病已矣。夫尺膚之氣血，出於胃腑水穀之精，注於臟腑之經隧，而外布干皮膚寸口。尺脈之血氣，出於胃腑水穀之精，榮行于臟腑經脈之中，變見於手太陰之兩脈口，皆五臟之血氣所注，故脈急者尺之皮膚亦急，脈緩者尺之皮膚亦緩，如桴鼓之相應也。故善調尺者不待於寸口之脈，善調脈者不待於五者之色，能參合而行之，斯可為上工矣。夫數始於一奇二偶，合而為三，三而兩之成六，三而三之成九，此三才三極之道也。生於一而成於十，陰陽相得而各有合，此河圖之數也。知者，知天地陰陽始終變化之道，故能全九十之大數。水數成於六，火數成於七，水即是精血，火即是神氣。中工僅知血氣之診，故能全水火之成；下工血氣之診，亦不能全知矣。故曰能參合而行之者，可以為上工。行者，謂色脈應天地陰陽之理數，賢者則而行之。】

黃帝曰：請問脈之緩急大小滑濇之病形何如？
岐伯曰：臣請言五臟之病變也。心脈急甚者為瘛瘲；微急為心痛引背，食不下。緩甚為狂笑；微緩為伏梁在心下，上下行時，唾血。大甚為喉吤；微大為心痺引背，善淚出。小甚為善噦；微小為消癉。滑甚為善渴；微滑為心疝引齊，小腹鳴。濇甚為瘖；微濇為血溢，維厥耳鳴，顛疾。 【 瘛，音熾。瘲，音縱。吤，音介。】
【`馬蒔`曰：此詳言五臟之病異脈變，而先以心言之也。脈有緩急大小滑濇，則病必隨脈而變也。故急脈屬肝，心得急脈而甚，當為風邪入心，病成瘛瘲。瘛為筋脈踡急，而瘲為筋脈弛縱，即今所謂急慢驚風之意耳。若脈急而微，則其病為心痛引背，食亦不下。正以急甚病亦甚，病於內而又病於外，故日瘛瘲；急微則病微，病止在於中也。又緩脈屬脾，心得緩脈而甚，當為土邪相並，病成狂笑。心在聲為笑，狂則失神矣。若脈緩而微，其病有伏梁之積，在於心下，或升或降，而行時或唾中有血。正以甚則病成於驟，故曰狂笑；微則病成於素，故曰伏梁也。又大脈屬心，故心得大脈而甚，當為心火，充溢喉中，吤然有聲。若脈大而微，其病為心痺引背，時善淚出。正以心脈繫於喉嚨，附於背，通於目，故甚則病勢有餘而為喉吤；微則病勢漸成而為痛引於背及出淚也。又小脈者，大脈之反也。心脈既小，而又小之甚，則心氣不足，無以資土，其病當為噦；心脈而為小之微，則血液枯燥，病為消癉也。又滑脈者，濇脈之反也。心脈既滑，而又滑之甚，則心火有餘，病為善渴；若滑而微，則病為心疝引齊，小腹必鳴也。又濇為肺脈，心得濇脈而甚，金火相爍，病成為瘖。若脈濇而微，其血當損而溢，其陰維陽維之脈必厥，其耳必鳴，其疾在巔，正以心火不足，金反乘之，故甚則中外皆不足，微則內證雜見也。】
【`張志聰`曰：此論五臟各有六者之變，病本於寒熱血氣之不和，與外受邪氣內傷憂恐之不同也。緩急大小滑濇，陰陽寒熱血氣之綱領也。下章曰：諸急多寒，緩者多熱；大者多氣少血，小者血氣皆少；滑者陽氣盛，微有熱；濇者多血少氣，微有寒。心為火臟，故寒甚則為瘛瘲。蓋手足諸節，神氣之所遊行出入，寒傷神氣，故瘛瘲也。微急為心痛引背，蓋甚則心臟之神氣受傷，微則薄於宮城之分也。食氣入胃，濁氣歸心，心氣逆，故食不下。緩甚則心氣有餘，心藏神，神有餘則笑不休。伏梁，乃心下有餘之積，故微主邪薄於心下也。心主血，熱則上溢而時唾血也。喉吤者，喉中吤然有聲，宗氣積於胷中，上出喉嚨，以貫心脈而行呼吸，心氣盛，故喉中有聲也。心氣微盛，則逆於心下，而為心痺引背；行於上則心精隨氣，卜湊於目而淚出矣。心臟虛，則火土之氣弱，故為善噦。噦，呃逆也。夫五臟，宅藏精者也，五臟之血氣皆少，則津液枯竭，而為消癉。消癉者，三消之證，心肺主上消，脾胃主中消，肝腎主下消也。滑則陽氣盛而有熱盛於上則善渴，微在下則少腹當有形也。心主言，心氣少，故為瘖。血多，故溢於卜也。維，四維也。心為陽中之太陽，陽氣少，故手足厥冷也。南方赤色，入通於心，開竅於耳，心氣虛，故耳鳴顛疾。按《金匱要略》曰：五臟病各有十八，合為九十病，蓋一臟有六變，三六而變為十八病也。`張玉師`曰：緩急大小滑濇，五臟之六變也。五六而變為三十，三而三之合為九十，惟智者明之，故曰上工十全九。】

肺脈急甚為癲疾；微急為肺寒熱，怠惰，欬唾血，引腰背胷，若鼻息肉不通。緩甚為多汗；微緩為痿瘻，偏風，頭以下汗出不可止。大甚為脛腫；微大為肺痺，引胷背起，惡日光。小甚為泄；微小為消癉。滑甚為息賁上氣；微滑為上下出血。濇甚為嘔血；微濇為鼠瘻在頸肢腋之間，下不勝其上，其應善痠矣。
【`馬蒔`曰：此言肺經之脈異病變也。急為肝脈，肺得急脈而甚，則木邪反乘所不勝，故為癲疾。若得急脈而微，則肺為寒熱，為怠惰，為欬，為唾血，其欬引腰背與胷，又鼻中有息肉不通，皆肺氣不足，風邪有餘所致也。但甚則邪發於驟而為欬，微則邪積於素而為諸病耳。又緩為脾脈，肺得緩脈而甚，則血不養脾，脾虛不能生金，當為虛汗甚多也。若得緩脈而微，則為痿證，為鼠瘻，為偏風，為頭以下汗出不可止，蓋其則病發於驟，虛汗其多，而微則病成有日，故諸證悉見也。又大為心脈，肺得大脈而甚，則金為火爍，腎水隨涸，脛發為腫。若得脈大而微，則肺痺引於胷背，見火知畏，雖日光亦所惡也。蓋甚則心肺腎之交病，病為脛腫，內外俱形也。微則肺經之為病成於內也。又小脈為大之反，肺得小脈而甚，則中氣大衰，病當為泄。若得小脈而微，則為消癉也。正以甚則虛甚，上金皆衰而成泄，小則病微，其消癉之病，止在於肺也。又滑為濇脈之反，肺得滑脈而甚，則火盛病熾，當為息賁之積，而其氣上逆也。若得滑脈而微，則火逼肺與大腸，當為上下出血也。蓋滑主氣為病，氣上而不下，微則主血為病，血乃上下俱行也。又濇為肺脈，肺得濇脈而甚，則肺邪有餘，血溢而嘔。若得濇脈而微，則為鼠瘻在頸輿肢腋之間。身為上，足為下，下體不勝其上，故足軟無力，其應善痠矣。正以甚則血為有傷，微則病積於素，所以有不同耳。】
【`張志聰`曰：肺主清金而畏寒，寒甚則為癲疾，所謂重陰則癲也。肺寒熱者，皮寒熱也。寒在皮毛，故微急也。肺主氣，怠惰欬唾血引腰背胷，鼻若有息肉而氣不通，皆肺氣虛寒之所致。緩則熱甚，故多汗。肺熱葉焦，則為痿也。鼠瘻，寒熱病也，其本在臟，其末在脈。肺主百脈，是以微緩之有熱，微濇之有寒，皆為鼠瘻在頸腋之間。本經曰：偏枯，身偏不用，病在分腠之間。蓋病在皮膚為肺寒熱，病在血脈為寒熱鼠瘻，在分腠則為偏風。肺主周身之氣而朝百脈也，腠理開，故頭以下汗出不可止。頭以下者，頸項胷背之間，肺之外部也。大主多氣少血，氣盛於下，則為脛腫。微盛於上，則為肺痺引胷背，蓋氣從下而上也。日光，太陽之火，陰血少，故惡日光，金畏火也。小則氣血皆虛而為泄，肺與大腸為表裏也。微小則為消瘴，肺主津水之生原也。滑主陽氣盛，故為息賁上氣，微則上下出血，血隨氣行者也。濇主多血少氣，血多氣少，則血留不行，故為嘔血。痠者，陰寒而痠削不能行，肺主氣而發原在下，少氣有寒，則下不勝其上矣。】

肝脈急甚者為惡言；微急為肥氣在脅下若覆杯。緩甚為善嘔；微緩為水瘕痺也。大甚為內癰，善嘔衂；微大為肝痺，陰縮，欬引小腹。小甚為多飲；微小為消癉。滑甚為㿉疝；微滑為遺溺。濇甚為溢飲；微濇為瘛攣筋痺。 【 瘕，音賈。㿉，徒回切。】
【`馬蒔`曰：此言肝經之脈異病變也。急為肝脈，肝脈急甚為惡言，蓋肝主怒，肝氣有餘，則聽言而惡也。微急為肥氣在脅下若覆杯，蓋肝素有積，其脈雖急而漸微也。又緩為脾脈，肝脈緩甚，則木土相剋，病為善嘔。肝脈微緩，則土不勝水，當成水瘕而為痺也。水瘕者，水積也。又大為心脈，肝得大脈而甚，則火氣炎木，內當為癰，及善嘔血，與鼻中出血為衂也。若脈得微大，則為肝痺，為陰縮，為欬引小腹，火自陰經而上，而為諸病，較之甚者，僅血不上溢耳。又小為大脈之反，肝得小脈而甚，則血甚不足，當為多飲。若得小脈而微，則為消癉，其病相類而成耳。又滑為濇脈之反，肝得滑脈而甚，則睾丸屬於肝經，㿉疝已成也。若得滑脈而微，則疏泄無束，當為遣溺也。又濇為肺脈，肝得肺脈而甚，則木為金勝，邪反干脾，土不勝水，飲溢四肢也。若得濇脈而微，則血不養筋，當為瘛、為攣、為筋痺也。】
【`張志聰`曰：肝主語，在志為怒，肝苦急，故急甚為惡言。微急為肥氣在脅下，若覆杯，皆有餘之氣也。食氣入胃，散精於肝。緩主多熱，熱則肝氣逆，故善嘔。水瘕痺者，亦飲食之所積也。本經曰：喜怒不測，飲食不節，陰氣不足，陽氣有餘，榮氣不行，乃發為癰。大主肝氣盛，盛則鬱怒而不得疏達，故為內癰。嘔衂，肝氣逆於上也。陰縮，肝氣逆於下也。肝脈抵少腹，上注肺，欬引小腹者，經氣逆於上下也。小者血氣皆少，少則木火盛，故多飲及為消癉也。滑主氣盛而熱，故為㿉疝。肝主疏泄，肝氣盛而熱，故遺溺也。溢飲者，飲留於四肢，則經脈阻滯，故脈濇。肝氣虛而有寒，故為瘛攣筋痺，肝主筋也。】

脾脈急甚為瘛瘲；微急為膈中，食飲入而還出後沃沫。緩甚為痿厥；微緩為風痿，四肢不用，心慧然若無病。大甚為擊仆；微大為疝氣，腹裏大膿血在腸胃之外。小甚為寒熱；微小為消癉。滑甚為㿉癃；微滑為蟲毒蛕蝎腹熱。濇甚為腸㿉；微濇為內㿉，多下膿血。 【 蛕，胡恢切。】
【`馬蒔`曰：此言脾經之脈異病變也。急為肝脈，脾得急脈而甚，則風邪剋土，病成瘛瘲也。若得急脈而微，則木邪侮土，其在上為膈中，食飲入而還出，脾氣不上通也。本經[上隔](上膈)篇云：氣為上膈，食飲入而復出是也。在下為去後沃沫，脾氣不下疏也。又緩為脾脈，脾得緩脈而甚，則土氣大弱，為痿為厥，若得緩脈而微，則為風為痿，四肢不用，心則慧然若無病也。又大為心脈，脾得大脈而甚，病為擊仆，若擊之而仆地也。若得大脈而微，則脾經成疝，腹中必大膿血在於腸胃之外。按[腹中]論黃帝曰：病有少腹盛，上下左右皆有根，可治否？岐伯曰：名為伏梁，裹大膿血居腸胃之外，不可治，治每切按之至死。此下則因陰必下膿血，上則迫於胃，生隔夾胃脘內癰，此久病也難治。居齊上為逆，齊下為從，勿動亟奪。蓋甚則病形於外，微則病積於中也。又小為大脈之反，脾得小脈而甚，則為寒熱往來，以脾血不足也。若得小脈而微，則為消癉之證，以血枯津竭也。又滑為濇脈之反，脾得滑脈而甚，則為㿉疝，為癃溺。蓋土不勝木則為㿉，土不運水則為癃也。若得滑脈而微，則有蟲毒如蛕蝎之類，其腹內當為熱，蓋以滑為陽脈，其形如珠，則必有蟲物毒氣為熱也。又濇為肺脈，脾得濇脈而甚，則肺與大腸為表裏，今濇脈見於脾土，而又至於甚，則土不能生金，金邪又為有餘，其大腸當為內㿉也。若得濇脈而微，則內㿉多下膿血，蓋㿉在內者為甚，而膿血之下者，為氣當疏通，反由於微也。】
【`張志聰`曰：瘛者急而收引，瘲者縱而懈弛，脾主四肢，故急甚為瘛瘲。脾有寒不能運化飲食，故為膈中，食飲入而還出，後沃沫。蓋不能遊溢津液，上歸於肺，四布於皮毛，故涎沫之從口出也。痿厥風痿，皆四肢癱瘓，而不為所用，甚則從中而病見於外，微則病在外而不及於中，故心慧然若無病也。大乃太過之脈，脾為孤臟，中央土以灌四旁，太過則令人四肢不舉，故為擊仆，若擊之而仆地也。疝氣，腹裏大膿血在腸胃之外，皆有餘之積聚也。寒熱者，血氣虛也。脾虛而不能為胃行其津液，故為消癉。脾為陰濕之土，濕熱則為疝㿉，為小便閉癃，濕熱則生蟲也。脾氣虛而有寒，則為腸㿉，多血少氣，故下膿血也。】

腎脈急甚為骨癲疾；微急為沉厥奔豚，足不收，不得前後。緩甚為折脊；微緩為洞，洞者食不化，下嗌還出。大甚為陰痿；微大為石水，起齊已下，至小腹腄腄然，上至胃脘，死不治。小甚為洞泄；微小為消癉。滑甚為癃㿉；微滑為骨痿，坐不能起，起則目無所見。濇甚為大癰；微濇為不月，沉痔。 【 腄，竹垂切。】
【`馬蒔`曰：此言腎經之脈異病變也。急為肝脈，腎得急脈而甚，則腎主骨，風邪入骨，當為骨癲疾，義見本經[癲狂]篇。若得急脈而微，則為沉厥。蓋風邪入腎則為厥，而腎氣不足，則當沉滯而無知也。及為奔豚，以腎邪漸積而成也。為足不收，以腎脈行於足也。為不得前後，以腎通竅於二便也。正以甚則骨癲，自裏達表也。微則病徐，在裏病多也。又脾為緩脈，腎得緩脈而甚，則腎與膀胱為表裏，膀胱之脈行於脊，為上邪乘水，腎氣不足，當折脊而不能舉也。若得緩脈而微，則腎氣無束，當為洞泄不止，其脾氣亦不運行，而所下之食宜不化，或至食飲下嗌而還出也。又大為心脈，腎得大脈而甚，則火盛水衰，當為陰痿也。若得大脈而微，則齊下當有石水，起齊以下至少腹，覺腄腄然而下垂，及上至胃脘，此證當至死不治耳。按《素問》[陰陽]別論云：陰陽結邪，多陰少陽為石水。又[大奇]論有腎肝並沉為石水，本經[水脹]篇有石水之問，而伯無所答。今以本節考之，則石水多生於腎經，而居下部者。又小為大脈之反，腎得小脈而甚，則腎氣甚衰，無以主下焦而為洞泄。若得小脈而微，亦水不配火，當為消癉之證也。又滑為腎脈，腎得滑脈而甚，則腎邪有餘，當病膀胱閉癃及成㿉疝也。若得腎脈而微，則腎氣亦衰，當為骨痿而不能起牀，起則昏暈目盲矣。又濇為肺脈，腎得濇脈而甚，則精血俱衰，內為大癰。若得濇脈而微，則精血亦衰，當為經閉與痔下也。】
【`張志聰`曰：腎為陰臟而主骨，陰寒太甚，故為骨癲疾。腎為生氣之原，正氣虛寒，則為沉厥。虛氣反逆，故為奔豚。陰寒在下，故足不收。腎開竅於二陰，氣虛不化，故不得前後也。督脈屬腎貫脊，緩則督脈懈弛，故脊折也。戊癸合而化生火土，以消入胃之食飲，腎氣緩，故食不化而還出也。陰痿者，陰器痿而不舉。石水，腎水也，上至胃脘，水泛而土敗也。腎氣虛則為洞泄，精血不足則為消癉。腎有熱則為小便閉癃，為睾丸腫㿉，骨痿，坐不能起，熱傷腎氣也，目無所見，熱傷骨精也。血氣皆始於腎，濇則血氣阻滯，故為大癰。氣血不行，故為女子不月，為沉痔。】

黃帝曰：病之六變者，刺之奈何？
岐伯答曰：諸急者多寒，緩者多熱；大者多氣少血，小者血氣皆少；滑者陽氣盛，微有熱；濇者多血少氣，微有寒。是故刺急者，深內而久留之；刺緩者，淺內而疾發鍼以去其熱。刺大者，微瀉其氣，無出其血。刺滑者，疾發鍼而淺內之，以瀉其陽氣而去其熱；刺濇者，必中其脈，隨其逆順而久留之，必先按而循之，已發鍼，疾按其痏，無令其出血，以和其脈。諸小者，陰陽形氣俱不足，勿取以鍼，而調以甘藥也。 【 內，同納。痏，音委。】
【`馬蒔`曰：此言刺上六脈之有法，而唯小脈則用藥也。六變者，以病因脈而變也。故諸部急者必多寒，凡刺急脈者，必深納其鍼而久留之，則寒自熱也。其諸部脈緩者，必多熱，凡刺緩脈者，必淺納其鍼而疾發之，則熱可去也。蓋寒必入內，故其鍼深；熱必達外，故其鍼淺也。其諸部脈大者，多氣少血，凡刺大脈者，微瀉其氣，無出其血可也。其諸部脈小者，血氣皆少，其陰陽形氣俱不足，勿取以鍼，而當調以甘和之藥可也。其諸部皆滑者，陽氣必盛，且微有熱，凡刺滑脈者，必疾發其鍼而淺納之，以瀉其陽氣而去其熱可也。其諸部脈濇者，多血少氣，且微有寒，凡刺濇脈者，必中其脈，隨其逆順而久留之，必先按而循之，及已發鍼，當速按其痏，無令其血出，以和其脈可也。】
【`張志聰`曰：六變者，五臟之所生，變化之病形，有緩急大小滑濇之六脈，此緣陰陽血氣寒熱之不和，而變見於脈也。夫鍼者，所以調陰陽血氣之不和，若血氣皆少者，必須調以甘藥，非鍼之可能資生也。按刺濇者日必中其脈，要知刺急刺緩，取脈外之氣也。刺大刺滑，瀉脈外之陽，以和脈內之血也。刺濇者，必中其血，隨其逆順，必先按而循之，調脈內之血，以致脈外之氣也。勿取以鍼，調以甘藥者，血氣之生於陽明也。當知血氣乃胃腑水穀之精，有行於皮膚之外者，有行於經脈之內者，外內貫通，環轉不息，故善調尺者不待於寸，善調脈者不待於色，能參合而行之，可為上工。上工者，知陰陽血氣之終始出入者也。】

黃帝曰：余聞五臟六腑之氣，滎輸所入為合，令何道從入，入安連過，願聞其故。
岐伯答曰：此陽脈之別入於內，屬於腑者也。
黃帝曰：滎輸與合，各有名乎？
岐伯答曰：滎輸治外經，合治內腑。
黃帝曰：治內腑奈何？
岐伯曰：取之於合。
黃帝曰：合各有名乎？
岐伯答曰：胃合於三里，大腸合入於巨虛上廉，小腸合入於巨虛下廉，三焦合入於委陽，膀胱合入於委中央，膽合入於陽陵泉。
黃帝曰：取之奈何？
岐伯答曰：取之三里者，低跗取之。巨虛者，舉足取之。委陽者，屈伸而索之。委中者，屈而取之。陽陵泉者，正豎膝予之齊下，至委陽之陽取之。取諸外經者，揄申而從之。 【 輸、腧同。豎，上聲。予、與同。齊，臍同。揄，音于。】
【`馬蒔`曰：此言滎輸治外病，合治內腑，遂舉治內腑之合穴以明之也。夫五臟六腑之氣脈，雖始於井，而井之所注為滎，所行為俞，所經為經，所入為合，是果何道而入？入何連過？伯乃不言五臟之陰脈，止言六腑之陽脈，謂此滎俞與合，即陽脈之入於內而屬於腑也。蓋滎俞與合，皆各有名，然滎俞之穴，氣脈尚在於外，所以治病之在外經脈也；合之穴，氣脈則入於內，所以治病之在內腑也。是以內焉之腑曰胃，外焉之合曰三里，故胃與三里而相合也。內焉之腑曰大腸，外焉之合曰巨虛上廉，故大腸與巨虛上廉而相合也。內焉之腑曰小腸，外焉之合曰巨虛下廉，故小腸與巨虛下廉而相合也。內焉之腑曰三焦，外焉之合曰委陽，故三焦與委陽而相合也。內焉之腑曰膀胱，外焉之合曰委中，故膀胱與委中而相合也。內焉之腑曰膽，外焉之合曰陽陵泉，故膽與陽陵泉而相合也。此所以刺此諸合，則內腑之病治矣。然取穴各有其法，取三里者，將足之跗面低下著地而取之，不使之舉足。取上、下巨虛者，則舉足而取之。取委陽者，屈其體以覓承扶之陰紋、伸其體以度委陽之分寸，故曰屈伸而索之。委陽在承扶下六寸，承扶在尻臀下陰股上紋中。取委中者，則屈其足而不伸也，在膕中央約紋陷中，必屈足而取之。取陽陵泉者，則正豎其膝，以與其穴在膝下一寸胻骨外陷中也。然委陽在委中之上，承扶之下，而委陽之外廉，即委陽之陽也。彼陽陵泉者，正在委陽之外也。一齊下至此處，以覓至膝下，而取陽陵泉耳。夫取合之法如此。若滎俞治外經，則取外病之經脈，當覓滎穴俞穴以治之，亦必揄揚，以申其手足而善取之耳。上文有滎腧治外經之答，而帝未之問，故伯不明言滎俞之名，而告以取穴之法也。按此節經字，乃經脈之經，非井滎俞經合之經也。】
【`張志聰`曰：按臟腑之十二經脈出於指井者，受皮膚之氣血，溜於滎，注於輸，入於肘膝而為合。故帝問五臟六腑之氣，滎輸所入為合，令何道從入？入安連過？謂從滎輸所入為合之氣血，從何道而入，入安所連而為合，安所行過而相連？帝總問五臟六腑者，蓋欲訪明臟之五俞，腑之六俞，所出所入之原流，然已論於[本輸]篇內，故伯止答六腑之合，皆在於足之原。按脈外之衛氣，與手足諸陽之氣血，皆從上而下，復從足而交於手，故曰六腑之經脈，皆出於足之三陽，上合於手也。此陽氣之出於地中，運行於天表，復從下而貫於地脈經水之中。至於三陽之氣，外合於三陽之經，三陽之經，內合於六腑，如太陽少陽陽明者，三陽之氣也，運行於脈外，與六腑之經脈相合，脈外之氣，與經脈合於滎輸之間，是以滎輸治外經，治在外之經脈也。脈內之血氣，與三陽之氣，合於肘膝之間，是以合治內腑。蓋脈中之血氣，六腑之所出也。三里、巨虛，皆足陽明之經。巨虛上、下廉，乃手太陽、陽明之合。故取三里者，低跗取之，以足經之在下也。巨虛者，舉足取之，欲其伸舒於上也。委陽者，足太陽之經，三焦之合，屈伸而索之者，索三焦之氣往來於上下也。膀胱主水，故屈而取之。少陽屬木，故豎膝予之，使木氣之條達也。齊下至委陽之陽取之者，謂膽與三焦，總屬少陽之氣也。蓋言在經脈，則有手足之分，合於三陰三陽之氣，又無分手與足也。取諸外經者，取五臟六腑之滎輸也。揄申而取之者，伸舒其四體，使經脈之流通也。帝始問五臟六腑之滎輸，伯止答六腑之合，而末言取諸外經，君臣反復問答，蓋以詳明陰陽血氣之出入，經脈外內之貫通也。】

黃帝曰：願聞六腑之病。
岐伯答曰：面熱者足陽明病，魚絡血者手陽明病，兩跗之上脈豎陷者足陽明病，此胃脈也。大腸病者，腸中切痛而鳴濯濯，冬日重感於寒即泄，當齊而痛，不能久立，與胃同候，取巨虛上廉。胃病者，腹䐜脹，胃脘當心而痛，上肢兩脅，膈咽不通，食飲不下，取之三里也。
【`馬蒔`曰：此言手足陽明經之病，而有刺之之穴也。足陽明者，胃也。胃脈上於面，故面熱者足陽明病。又手陽明者，大腸也，魚絡在魚際之下，陽谿、列缺之間，大腸之脈行於此，故魚絡有血者，手陽明病。又足面為跗，兩跗之上，其脈或豎或陷者，乃衝陽、解谿等穴也，故知其為足陽明胃經之有病耳。且大腸經有病者，腸中切痛而鳴濯濯。切痛者，痛之緊也。濯濯者，腸中有水，而往來氣衝則有聲也。若冬日重感於寒，則即泄矣。其當齊而痛，不能久立，以大腸正在齊也。彼胃經有巨虛上廉，為大腸之合，故曰與胃同候，取之巨虛上廉也。又胃經有病者，腹必䐜脹，其胃脘當心而痛，上肢兩脅膈咽等處，氣不能通，飲食不下，當取本經三里穴也。】
【`張志聰`曰：此復申明脈外之氣血，從手足陽明之所出也。衛氣者，乃陽明之悍氣，上衝於頭，循目眥耳前，散行於三陽，復循牙車合陽明，并下人迎，合於頷脈，注足陽明以下，行至跗上。故曰，面熱者足陽明病，蓋以徵衛氣之悍熱太過，而上行於面也。兩跗之上，其脈或豎或陷者，足陽明病，蓋以徵陽明之氣，合於頷脈以下，行至跗上也。陽明之氣，下合於胃脈，故曰，此胃脈也。夫五臟六腑之經脈，外合於六氣，則為陽明，為太陽，為太陰，內合於臟腑，則為胃脈，為心脈、腎脈。蓋臟腑之氣，內合五行，外合六氣者也。胃腑所出之血氣，別走於脈外者，注臟腑之大絡，從大絡而外滲孫絡皮膚，循手陽明之經，大會於尺膚以上魚，猶脈內之血氣，大會於手太陰之尺寸也。故曰，魚絡血者，手陽明病，蓋以徵脈外之氣血，大會於手陽明也。此帝問六腑之病，而伯先答手足陽明，後及六腑，蓋明氣血出於手足之陽明，本經多因病假鍼，以明陰陽血氣之生始出入，臟腑經脈之外內貫通也。大腸者，傳道之官，故病則腸中切痛而鳴濯濯。陽明秉清金之氣，故冬日重感於寒即瀉，當齊而痛。大腸主津液，津液者淖澤注於骨，故病而不能久立也。大腸屬胃，故與胃同候，取胃經之巨虛上廉。夫腹者，腸胃之郛郭，胃脘在鳩尾內，正當心處，故胃病則腹䐜脹，胃脘當心而痛。上肢，心肺之分；兩脅，肝之分也。食飲入胃，散精於肝，濁氣歸心，輸布於肺，胃病則氣逆而不能轉輸，是以上肢兩脅，膈咽不通，食飲不下，當取之三里也。】

小腸病者，小腹痛，腰脊控睾而痛，時窘之後，當耳前熱，若寒甚，若獨肩上熱甚，及手小指次指之間熱，若脈陷者，此其候也，手太陽病也，取之巨虛下廉。 【 睾，音臯。】
【`馬蒔`曰：此言小腸經之病，而有刺之之穴也。小腸近小腹之內，後附腰脊，下連睾丸，故小腹痛，腰脊控引睾丸而痛，痛時窘甚而欲去後也。小腸脈自手外側出踝中，上臂出肘後端，出肩解，繞肩胛，交肩上，故耳前熱，或耳前寒甚，或肩上熱甚，又手小指連及次指之間熱，若由小指而上，至前腕處，脈有下陷，皆本經有病之候也。彼胃經有巨虛下廉穴，為小腸經之合，故當取此以刺之。】
【`張志聰`曰：小腸病者，謂病小腸之腑氣也。小腸名赤腸，為受盛之腑，上接於胃，下通大腸，從闌門濟泌別汁，而滲入膀胱，其氣與膀胱相通，是以小腹痛，腰脊控睾而痛。時窘之後，當耳前熱者，病腑氣而痛窘之後，則入於手之經脈矣。手太陽之脈，起於小指之端，循臂出肩解，上頰，入耳中，至目眥。脈陷者，此太陽之經脈病也。故首提曰小腸病，末結曰手太陽病，是腑氣之從下而上合於手太陽之經，故當取之巨虛下廉。】

三焦病者，腹氣滿，小腹尤堅，不得小便，窘急，溢則水留即為脹，候在足太陽之外大絡，大絡在太陽少陽之間，亦見於脈，取委陽。
【`馬蒔`曰：此言三焦之病，而有刺之之穴也。手少陽三焦經之脈，入缺盆，布膻中，絡心包，下膈，循屬三焦，故腹氣滿，小腹尤堅也。三焦為決瀆之官，故病則不得小便而窘急也，甚則水溢留內而為脹。彼委陽穴者，足太陽膀胱經之大絡也，其穴在足太陽經之外，足少陽經之前，出於委中外廉兩筋間，為三焦之合，故三焦有病，則脈必下陷，當取此穴以刺之。按此三焦，是後三焦，非前三焦也。】
【`張志聰`曰：三焦者，下約膀胱，為決瀆之腑，病則氣不輸化，是以腹氣滿而不得小便也。不得小便則窘急而水溢於上，留於腹中而為脹，候在足太陽經外之大絡。大絡在太陽少陽經脈之間，其脈亦見於皮部，當取之委陽。此言六腑之氣，皆從足三陽之別絡，而通於經脈者也。】

膀胱病者，小腹偏腫而痛，以手按之，即欲小便而不得，肩上熱，若脈陷，及足小指外廉及脛踝後皆熱，若脈陷，取委中央。
【`馬蒔`曰：此言膀胱經之病，而有刺之之穴也。膀胱有病，則欲小便時，奈小腹中偏腫而痛，以手按痛處，即欲小便而不可得。其肩上熱，脈或陷，以膀胱之脈，凡大杼等穴，皆在肩背也。足小指外廉及脛踝後皆熱，脈亦若陷，以其脈自至陰、通谷、束骨、金門、申脈、僕參、崑崙、附陽、飛陽等穴，皆在足小指外廉與脛踝等處也。委中者，乃本經之合穴，故當取此穴以刺之。】
【`張志聰`曰：膀胱者，津液之腑，氣化則出，腑氣病，故小腹腫痛而不得小便也。肩上足小指外廉及脛踝後，乃足太陽經脈之所循，若熱而脈陷，此病腑而及於經矣，故當取委中之中央。】

膽病者善太息，口苦，嘔宿汁，心下澹澹，恐人將捕之，嗌中吤吤然數唾，在足少陽之本末，亦視其脈之陷下者灸之，其寒熱者，取陽陵泉。
【`馬蒔`曰：此言膽經之病而有刺之之穴也。膽病者，善太息，口苦嘔宿膽汁，心下澹澹然，如人將捕之，蓋以膽氣之虛也。嗌中吤吤然有聲，且數多唾，以膽之有邪也，在取足少陽經之本末而視之。蓋以經穴之始為本，經穴之終為末也。其本末脈有陷下者，當灸之。若有寒熱往來，則取陽陵泉之合穴而刺之。】
【`張志聰`曰：膽病則膽氣不升，故太息以伸出之。足少陽經脈之本在下，其末在頸嗌之間，宜灸之以起陷下之脈氣。其寒熱者，少陽之樞證也，當以經取之，少陽之經氣外內出入者也。】

黃帝曰：刺之有道乎？
岐伯答曰：刺此者必中氣穴，無中肉節。中氣穴則鍼遊於巷，中肉節即皮膚痛，補瀉反則病益篤，中筋則筋緩，邪氣不出，與其真相搏，亂而不去，反還內著，用鍼不審，以順為逆也。 【 中，俱去聲。鍼遊，一作鍼染。】
【`馬蒔`曰：此言刺穴有道，而反之者有害也。凡刺上節等穴者，必中其經氣所會之正穴，無中氣穴之肉節相連處也。蓋中氣穴，則鍼遊於巷，而氣脈相通，即《素問》[氣穴]論遊鍼之居也。中肉節，則皮膚徒痛。若中於筋，則筋緩無束。若當補而瀉，當瀉而補，補瀉相反，病當益篤，是以邪氣不出，與真氣相搏而亂，邪反內著，此皆用鍼不審，以順為逆之故，殊非刺穴之道也。】
【`張志聰`曰：氣穴者，腑氣所注之經穴，故中氣穴則鍼遊於巷，即[氣穴]論之所謂遊鍼之居，言鍼入有間，恢恢乎有餘地矣。此言腑邪之從經脈，而出於氣穴，即上章面熱者足陽明病，魚絡血者手陽明病，謂腑氣之從經脈而出於皮膚也。皮肉筋骨，脈外之氣分也，若中肉節，即皮膚痛，中筋則筋緩。邪氣不出，與其真氣相亂而不去，反還內著，言刺皮肉筋骨，使腑邪不能從氣穴而出，元真之氣，反內著而與邪相亂也。】


# 根結
★ 靈樞·根結篇第五
【`馬蒔`曰：內有陰陽諸經根結於某穴，故名篇。】

岐伯曰：天地相感，寒暖相移，陰陽之道，孰少孰多？陰道偶，陽道奇。發於春夏，陰氣少，陽氣多，陰陽不調，何補何瀉？發於秋冬，陽氣少，陰氣多，陰氣盛而陽氣衰，故莖葉枯槁，濕雨下歸，陰陽相移，何瀉何補？奇邪離經，不可勝數，不知根結，五臟六腑，折關敗樞，開闔而走，陰陽大失，不可復取。九鍼之元，要在終始。故能知終始，一言而畢；不知終始，鍼道咸絕。 【 奇，音箕。】
【`馬蒔`曰：此言九鍼之元，要在於終始篇也。天地相感而寒暑生，其陰陽之道，有多有少，陰道為偶，陽道為奇，故人身與天地相參。凡病發於春夏者，則陰氣少而陽氣多，是謂陰陽不調也，當於何經而補之瀉之？凡病發於秋冬者，則陽氣少而陰氣多，是謂陰陽相移也，當於何經而補之瀉之？奇邪，不正之邪也，感此入彼，謂之離經。脈氣所起為根，所歸為結。《素問》[離合真邪]論曰：太陽為開，陽明為闔，少陽為樞。太陰為開，厥陰為闔，少陰為樞。正與下文相同。今曰關者，是有關乃所以開闔也。終始，本經第九篇名。言不正之邪，至變難紀，用鍼者，若不知穴之根結，則五臟六腑，關折樞敗，開闔誤走其氣，陰陽大失，氣難復取。是故九鍼元妙之法，其要在終始篇中，人有知否，乃鍼道之所以明暗也。按終始篇全以人迎知六陽經之病，氣口知六陰經之病，陽盛陰虛則瀉陽補陰，陰盛陽虛則瀉陰補陽，真鍼道元妙之法也。】
【`張志聰`曰：此章論三陰三陽之氣，主開主闔主樞，乃無形之氣，出入於外內，而合於有形之經也。夫人之陰陽，應天之六氣；天之六氣，合於四時。春夏主陽，故發於春夏，陰氣少，陽氣多。秋冬主陰，故發於秋冬，陽氣少，陰氣多。發者，謂人之陰陽開闔，應天地之四時，是以春夏人迎微大，秋冬氣口微大，如是者是為平人。奇邪離經者，邪不入於經，流於大絡而生奇病，言邪之變易，不可勝數也。根結者，六氣合六經之本標也。開闔樞者，臟腑陰陽之六氣也。終始者，經脈血氣之始終也。】

太陽根於至陰，結於命門，命門者，目也。陽明根於厲兌，結於顙大，顙大者，鉗耳也。少陽根於竅陰，結於窻籠，窻籠者，耳中也。太陽為開，陽明為闔，少陽為樞。故開折則肉節瀆而暴病起矣，故暴病者，取之太陽，視有餘不足。瀆者，皮肉宛焦而弱也。闔折則氣無所止息而痿疾起矣，故痿疾者，取之陽明，視有餘不足。無所止息者，真氣稽留，邪氣居之也。樞折即骨繇而不安於地，故骨繇者，取之少陽，視有餘不足。骨繇者，節緩而不收也。所謂骨繇者，搖故也，當窮其本也。 【 宛，音鬱。繇，音搖。】
【`馬蒔`曰：此言足三陽經之有根結，而成病有由，治病有法也。足太陽膀胱經，其根起於至陰，在足小指外側，去爪甲如韭葉，鍼一分，留五呼，灸三壯。結於命門，命門者，目也，謂睛明穴也，在目內眥頭一分宛宛中，鍼一分，留六呼，禁灸。又足陽明胃經，根於厲兌，在足大指次指之端，去爪甲如韭葉，鍼一分，灸三壯。結於顙大，顙大者，鉗耳也，謂頭維穴也，在額角入髮際，本神旁一寸半，神庭旁四寸半，鍼三分，禁灸。又足少陽膽經，根於竅陰，在足小指四指之端，去爪甲如韭葉，鍼一分，留一呼，灸三壯。結於窻籠，窻籠者，耳中也，謂聽宮穴也，在耳微前陷中，上關上一寸動脈宛宛中，張口得之，鍼三分。按手太陽小腸經有天窻穴，一名窻籠，去頸大筋前曲頰下扶突後動脈應手陷中，觀下文腎經結於任脈經之廉泉，肝經結於任脈經之玉英，則本經有結之他經者，疑天窻為足少陽經之所結歟？太陽為三陽，最在表，故為關之開。陽明為二陽，居陽之中，故為關之闔。少陽為一陽，最在裏，故為關之樞。故關之開折，則肉節瀆而暴病起。是以有暴病者，當取足之太陽，視其有餘不足而補瀉之。所謂肉節瀆者，其皮肉宛焦而弱也。若關之闔折，則氣無所止息而痿疾起。是以有痿疾者，當取足之陽明，視其有餘不足而補瀉之。所謂氣無止息者，正氣稽留，而邪氣反居之也。若關之樞折，則骨繇而不安於地。是以有骨繇病者，當取足之少陽，視其有餘不足而補瀉之。所謂骨繇者，正以其節緩而不能收，即骨之搖動故也。夫曰瀆，曰氣無所止息，曰骨搖，皆折關敗樞，開闔而走使然也，皆當窮其本以治其病者。】
【`張志聰`曰：太陽太陰為開，陽明厥陰為闔，少陽少陰為樞者，三陰三陽之氣也。太者氣之盛，故主開。陽明者兩陽合明，厥陰者兩陰交盡，故主闔。少者初生之氣，故主樞。此陰陽之六氣，內合臟腑，外合六經，應司天在泉之氣，運行環轉之不息，而復通貫於地道經水之中外內出入者也。夫外合於六經，有循經而合者，如傷寒之病，在六氣相傳，雖見六經之證，而氣不入於經也。有入於經而合者，根結是也。根者，經氣相合而始生。結者，經氣相將而歸結於命門窻籠之間，復從此而出於氣街，走空竅，而仍行於脈外也。命門者，太陽為水火生命之原。目竅，乃經氣所出之門也。顙大者，頏顙也，在上齶之中，兩耳之間，故曰鉗耳。窻籠者，耳中也，如窻之通氣於上也。此三陽之氣，隨經而歸結於此，復出於氣街也。行於氣分，故能為開為闔為樞，出入於形身臟腑之外內。開闔如戶扉，樞猶轉牡，舍樞則不能開闔，舍開闔則無從運樞，此三陽之氣，互相出入於經脈皮膚形身臟腑之外內者也，太陽之氣主皮膚，故開折則肉節瀆而暴病起矣。宗氣者，陽明之所生，上出於喉以司呼吸，而行於四肢，故闔折則氣無所止息而痿疾起矣。少陽主骨，故樞折則骨節緩而不收也。[陰陽離合]論曰：太陽根起於至陰，名曰陰中之陽；陽明根起於厲兌，名曰陰中之陽；少陽根起於竅陰，名曰陰中之少陽。三陰三陽之氣，皆從陰而生，自下而上，故當窮其本也。`張玉師`曰：三陽之氣，循經而出於氣街，上於面而走空竅。太陽精陽之氣，上走於目而為睛；少陽之別氣，走於耳而為聽；陽明之宗氣，上出於鼻而為臭。目之開闔，耳之聽聞，鼻之呼吸，是三陽之氣，上走於空竅，而為開闔樞也，宗氣者，陽明之所生，上出於肺，以司呼吸。頏顙者，鼻之內竅，通於喉嚨，故頏顙不開，則洞涕不收，是陽明之氣，上出於鼻而為臭。】

太陰根於隱白，結於太倉。少陰根於涌泉，結於廉泉。厥陰根於大敦，結於玉英，絡於膻中。太陰為開，厥陰為闔，少陰為樞。故開折則倉廩無所輸膈洞，膈洞者，取之太陰，視有餘不足。故開折者，氣不足而生病也。闔折即氣絕而喜悲，喜悲者，取之厥陰，視有餘不足。樞折則脈有所結而不通，不通者，取之少陰，視有餘不足。有結者，皆取之不足。
【`馬蒔`曰：此言足三陰經之有根結，而成病有由，治病有法也。足太陰脾經，其根起於隱白，在大指端內側，去爪甲如韭葉，鍼一分，留三呼，灸三壯。結於太倉，以胃與脾相為表裏也。太倉即中脘穴，係任脈經，齊上四寸，鍼八分，灸七壯。又足少陰腎經，根於涌泉，在足心陷中，鍼三分，留三呼，灸三壯。結於廉泉，一名舌本，在頷下結喉上四寸中央，鍼二分，留七呼，灸三壯。又足厥陰肝經，其根起於大敦，在足大指端，去爪甲如韭葉三毛中。一云內側為隱白，外側為大敦，鍼三分，留十呼，灸三壯。結於玉英，即玉堂穴，係任脈經，在紫宮下一寸六分，鍼三分，灸五壯。絡於膻中，在玉堂下一寸六分兩乳間陷中，禁鍼，灸五壯。夫太陰為三陰，為陰之表，故為關之開。厥陰為一陰，居陰之裏，故為關之闔。少陰為二陰，居陰之中，故為關之樞。故關之開折，則脾不運化，倉廩無所轉輸，其病為膈證，為洞泄。是以有膈洞病者，當取足之太陰，視其有餘不足而補瀉之。正以開折者，其脾氣不足，而病生膈洞也。關之闔折，則肝氣絕而喜悲，是以氣絕喜悲者，當取足之厥陰，視其有餘不足而補瀉之。開關之樞折，則腎脈有所結，而下焦不通。是以下焦不通者，當取足之少陰，視其有餘不足而補瀉之。然此有結者，不可以有餘視之，仍以不足取之也。】
【`張志聰`曰：太倉者，舌本也。脾為倉廩之官，其脈連舌本，散舌下，使之迎糧，故結於舌本，名曰太倉。廉泉，任脈穴，在喉上四寸中央。任脈發原於腎，故結於腎之廉泉。[衛氣]篇曰：厥陰標在背腧，是玉英當在背腧之間。絡於膻中者，肝脈貫膈也。脾為倉廩之官，故開折則氣不足而為膈洞。膈者，上不開而不受納；洞者，下關折而飧泄也。厥陰為兩陰交盡，陰盡而一陽始生，故闔折則生氣絕而喜悲。一陽之氣，發於腎臟，志不舒，故喜悲也。少陰主脈，故樞折則脈有所結而不通。不通者，取之少陰，視有餘不足。有結者皆取之不足，蓋有餘者邪結之有餘，不足者正氣之不足，通其正氣，則結自解矣。按[九鍼]篇：缺盆之中，任脈也；頸中央之脈，督脈也；腋內動脈，手太陰也，腋下三寸，手心主也。蓋手太陰、心主，出於胷氣之街；少陰、厥陰，從任督二脈，出於頭氣之街也。`張玉師`曰：廉泉、玉英，上液之道也。玉英謂脣內之齗交。蓋腎臟之精液，一從任脈而出於舌下之廉泉，一從脊骨髓空而上通於腦。腦空在腦後三分顱際銳骨之下，一在齗基下，一在項後復骨下，一在脊骨上空，在風府上，是骨之精髓，從脊骨上空，上通於腦，而下滲於齗基。督脈循於脊骨，厥陰肝脈與督脈上會於巔，而下玉英。英，飾也，謂齒白如玉飾也。】

足太陽根於至陰，溜於京骨，注於崑崙，入於天柱、飛揚也。足少陽根於竅陰，溜於丘墟，注於陽輔，入於天容、光明也。足陽明根於厲兌，溜於衝陽，注於下陵，入於人迎、豐隆也。手太陽根於少澤，溜於陽谷，注於少海，入於天窗、支正也。手少陽根於關衝，溜於陽池，注於支溝，入於天牖、外關也。手陽明根於商陽，溜於合谷，注於陽谿，入於扶突、偏歷也。此所謂十二經者，盛絡皆當取之。 【 天容，當作天衝。下陵，當作解谿。】
【`馬蒔`曰：此言手足六陽之經，皆自井而入於絡也。足太陽膀胱經，根於至陰之井，流於京骨之原，注於崑崙之經，入於天柱之在頭者，絡於飛揚之在足者。又足少陽膽經，根於竅陰之井，流於丘墟之原，注於陽輔之經，入於天衝之在頭者，絡於光明之在足者。又足陽明胃經，根於厲兌之井，流於衝陽之原，注於解谿之經，入於人迎之在頭者，絡於豐隆之在足者。又手太陽小腸經，根於少澤之井，流於陽谿之經，注於少海之合，入於天窻之在頭者，絡於支正之在手者。又手少陽三焦經，根於關衝之井，流於陽池之原，注於支溝之經，入於天牖之在頭者，絡於外關之在手者。又手陽明大腸經，根於商陽之井，流於合谷之原，注於陽谿之經，入於扶突之在頭者，絡於偏歷之在手者。此所謂十二經之盛絡也，皆當取之。】
【`張志聰`曰：上篇統論三陰三陽之氣，合於六經，根於下而結於上。此復分論三陽之氣，入於手足之經，皆循頸項而上出。故曰，此十二經者，盛絡皆當取之。蓋氣留於脈絡，則絡盛取而瀉之，使三陽之氣，仍上出於脈外也。飛揚、光明、豐隆、支正、外關、偏歷，在經穴合穴兩者之間。夫曰所入為合者，謂脈外之氣血，從井而溜於脈中，至肘膝而與脈內之血氣相合，故曰所入為合。此論三陽之氣，從井而入於脈中，上入於頸項之天柱、天容、人迎、天窻、天牖、扶突，而上出於頭面，與血氣之溜於滎、注於腧、行於經、入於合者之不同，故另提曰：飛揚、光明、豐隆、支正，蓋以分別陽氣與榮血，出入於經脈外內之不同也。是以所論一次脈、二次脈者，謂手足之十二經脈，皆從四肢之五俞而歸於中，復從中而上出頸項。此章論三陰三陽之氣，合於六經，而復出於脈外。五十二篇論榮氣，七十一篇論宗氣，蓋三陰三陽，榮氣宗氣相將而行於經脈皮膚形身臟腑，外內出入，環轉無端，是以數篇辭句相同，而所論者各別。學者分而論之，合而參之，人之陰陽血氣，有形無形，應天地之五運六氣，寒暑往來，如桴鼓影響之相合也。】

一日一夜五十營，以營五臟之精，不應數者名曰**狂生**。所謂五十營者，五臟皆受氣，持其脈口，數其至也。五十動而不一代者，五臟皆受氣。四十動一代者，一臟無氣。三十動一代者，二臟無氣。二十動一代者，三臟無氣。十動一代者，四臟無氣。不滿十動一代者，五臟無氣。予之短期，要在終始。所謂五十動而不一代者，以為常也，以知五臟之期。予之短期者，乍數乍疏也。 【 第一數去聲，第二數上聲，末數入聲。】
【`馬蒔`曰：此言脈口之脈五十動者為常脈，而其數減者其臟危也。五十營者，脈運五十度也。本經有[五十營]篇，正此義耳。凡人周身之脈，計一十六丈二尺，自夫宗氣積於胷中，由呼吸而行脈隧，一呼脈行三寸，一吸脈行三寸，呼吸總為一息，則脈行六寸，由一息六寸推之，則一日一夜，即一十六丈二尺之脈，積至五十次，周於身，通計一萬三千五百息，則脈行八百一十丈，以運五臟之精，如不應此數者，名曰狂生，猶云僥倖而生也。正以五十營者，五臟皆受氣，持其脈口之脈，數其來至之數，五十動而不一代者，乃五臟皆受氣也。《素問》[脈要精微]論曰：代則氣衰，蓋代脈中止不能自還，如有求代之義，故名。今五十動而不見止脈，所以五臟皆受氣也。下此而四十動一代者，是五臟中一臟無氣也。三十動一代者，是五臟中二臟無氣也。二十動一代者，是五臟中三臟無氣也。十動一代者，是五臟中四臟無氣也。不滿十動一代者，是五臟皆無氣也。即此可以短期與之，其要法在本經之終始篇中。正以五十動而不一代者，乃平人之常脈，故可以知五臟之期。茲乃以短期與之者，即乍數乍疏之脈，非脈之代者而何？按脈口以脈會於此，故曰脈口。又以脈氣會於此，故曰氣口。又以太淵去魚際一寸，故曰寸口。】
【`張志聰`曰：此言三陰三陽之氣，外循於經脈，內榮於五臟，五臟主藏精者也。氣營五臟之精，五臟皆以受氣，精氣之相合也。夫五臟生於五行，五行之氣，本於十干合化，是以五臟五十動而不一代者、以為常也。代者，止而不還也。乍數乍疏者，死脈見也。要在終始者，大要在終始篇之生於六氣，而死於六經也。】

黃帝曰：逆順五體者，言人骨節之小大，肉之堅脆，皮之厚薄，血之清濁，氣之滑濇，脈之長短，血之多少，經絡之數，餘已知之矣，此皆布衣匹夫之士也。夫王公大人，血食之君，身體柔脆，肌肉軟弱，血氣慓悍滑利，其刺之徐疾淺深多少，可得同之乎？
岐伯答曰：膏粱菽藿之味，何可同也？氣滑即出疾，其氣濇則出遲。氣悍則鍼小而入淺，氣濇則鍼大而入深。深則欲留，淺則欲疾。以此觀之：刺布衣者，深以留之；刺大人者，微以徐之。此皆因氣慓悍滑利也。 【 慓，音飄。悍，候岸切。】
【`馬蒔`曰：此言人有貴賤，而刺法因以異也。五體者，即[陰陽二十五人]篇有五形之人也。布衣匹夫之士，其骨節有小大，肉有堅脆，皮有厚薄，血有清濁，氣有滑濇，脈有長短，血有多少，此皆經絡之數，大抵相類。至於王公大人，血食之君，身體肌肉軟弱，血氣慓悍滑利，必非賤者之可同也，其用鍼之徐疾淺深多少，可以同否？伯言貴者之用膏粱，賤者之用菽藿，難以同也。然當分而論之：凡氣滑者，則疾出其鍼；氣濇者，則遲出其鍼。氣悍者，則鍼小而所入又淺；氣濇者，則鍼大而所入又深。入鍼深者，則欲久留其鍼；入鍼淺者，則欲疾去其鍼。以此觀之：則刺布衣者，氣之濇者也，可以鍼大而深入，又當以久留其鍼也；刺大人者，氣之滑且悍者也，可以鍼小而入淺，又當徐以納之也。此皆因其氣之慓悍滑利，異於布衣之士耳。】
【`張志聰`曰：此言三陰三陽，本於五谷、五畜、五菜、五味之所生也。逆順五體者，謂三陰三陽之氣出入於皮膚經脈之外內，交相逆順，而行有疾有徐也。夫行於脈外之皮薄肉脆者則行疾，皮厚肉堅者則行遲；行於脈中之血清脈短者則出疾，血濁脈長者則出遲。此因有形之皮肉血脈而疾遲也。然又有因於無形而為之疾遲者，氣之滑濇也。膏，謂膏肥之厚味。粱，稻也。王公貴人，美其食，厚其味，則肌肉柔弱，血氣滑利而行疾；山野之人，啜菽茹藿，則其氣濇而行遲。此貴賤所秉之氣不同，而氣生於味也。】
【`黃載華`曰：皮厚肉堅，血氣和緩者，多壽。皮薄肉弱，血氣慓悍者，少壽。王公大人，膏粱厚味，則身體柔脆，肌肉軟弱，血氣慓悍滑利，不若田野之人，飲食淡薄之多壽也。此勉富貴之人，當節飲食，不宜過於厚味。】

黃帝曰：形氣之逆順奈何？
岐伯曰：形氣不足，病氣有餘，是邪勝也，急瀉之。形氣有餘，病氣不足，急補之。形氣不足，病氣不足，此陰陽氣俱不足也，不可刺之。刺之則重不足，重不足則陰陽俱竭，血氣皆盡，五臟空虛，筋骨髓枯，老者絕滅，壯者不復矣。形氣有餘，病氣有餘，此謂陰陽俱有餘也，當瀉其邪，調其虛實。故曰，有餘者瀉之，不足者補之，此之謂也。故曰，刺不知逆順，真邪相搏，滿而補之，則陰陽四溢，腸胃充郭，肝肺內䐜，陰陽相錯；虛而瀉之，則經脈空虛，血氣竭枯，腸胃㒤辟，皮膚薄著，毛腠夭膲，予之死期。故曰，用鍼之要，在於知調陰與陽，調陰與陽，精氣乃光，合形與氣，使神內藏。故曰，上工平氣，中工亂脈，下工絕氣危生。故曰，下工不可不慎也。必審五臟變化之病，五脈之應，經絡之實虛，皮之柔脆而後取之也。 【 䐜，音嗔。㒤，音攝。辟，同僻。膲同焦。】
【`馬蒔`曰：此詳言補瀉當知逆順，而反此者有害，所以當明用鍼之要也。人之形氣本不足，病氣反有餘，是邪勝也，急瀉之。人之形氣本有餘，病氣則衰弱，是正衰也，急補之。若形氣病氣皆不足，此陰陽諸經之氣皆不足也，不可刺之。刺之則重不足，而陰陽俱竭，血氣皆盡，五臟空虛，筋骨髓枯，年老者必至絕滅其氣，壯者其氣終不能復矣。形氣病氣皆有餘，此謂陰陽諸經之氣皆有餘也，急瀉其邪而後調其正氣之虛實，此正有餘則瀉，不足則補，其理為順。若有餘則補，不足則瀉，其理為逆。故所刺不知逆順，則真邪相搏，滿者當瀉而反補之，所以邪氣有餘，當有陰陽四溢，腸胃充郭，肝肺內䐜，陰陽相錯之害，虛者當補而反瀉之，所以正氣不足，當有經脈空虛，血氣枯竭，腸胃㒤辟，皮膚薄著，毛腠夭膲之害，皆當與之以死期也。故用鍼之要，在於知調陰陽，自然精氣生光，形氣相合，而神氣內藏，此乃上工平氣之法。彼中工下工，則亂脈與絕氣耳。凡若此者，必審五臟有變化之病，五脈之異，經絡之有虛實，皮膚之有柔脆，而後可以用鍼取氣也。】
【`張志聰`曰：形氣，謂皮肉筋骨之形氣。病氣，謂三陰三陽之經氣，為邪所病也。病氣之有餘不足者，陰陽血氣之虛實也。邪氣勝者急瀉之，血氣虛者急補之。刺者，所以取氣也，故陰陽氣俱不足者，不可刺之。血氣皆盡，五臟空虛者，血氣之內榮於五臟也。筋骨髓枯者，血氣之外濡於筋骨也。陰陽俱有餘者，當瀉其邪，調其虛實。蓋邪之所湊，其正必虛，故當瀉其邪而兼調正氣之虛實也。滿而補之，則陰陽四溢於外也。腸胃充郭，肝肺內䐜，溢於內也。外內皆溢，則陰陽相錯矣。㒤，虛怯也。辟，僻積也。血氣盛則充膚熱肉，血獨盛則澹滲皮膚，生毫毛，經脈空虛，血氣竭枯，是以腸胃㒤辟，皮膚薄著，毛腠夭膲，而可與之死期矣。調陰與陽，精氣乃光，陰陽精氣之相合也。合形與氣，使神內藏形氣，為神之外固也。言能調其陰陽，則精神形氣外華而內藏矣。夫三陰三陽之經氣，有因於外邪所傷者，有因於五臟之病而變應於脈者，故當審其外內虛實而調之，斯可為上工也。】

# 壽夭剛柔
★ 靈樞·壽夭剛柔篇第六
【`馬蒔`曰：內有壽夭剛柔等語，故名篇。】

黃帝問於少師曰：余聞人之生也，有剛有柔，有弱有強，有短有長，有陰有陽，願聞其方。
少師答曰：陰中有陰，陽中有陽，審知陰陽。刺之有方。得病所始，刺之有理。謹度病端，與時相應。內合於五臟六腑，外合於筋骨皮膚。是故內有陰陽，外亦有陰陽。在內者，五臟為陰，六腑為陽；在外者，筋骨為陰，皮膚為陽。故曰，病在陰之陰者，刺陰之滎輸；病在陽之陽者，刺陽之合。病在陽之陰者，刺陰之經；病在陰之陽者，刺絡脈。故曰，病在陽者名曰**風**，病在陰者名曰**痺**，陰陽俱病命曰風痺。病有形而不痛者，陽之類也。無形而痛者，陰之類也。無形而痛者，其陽完而陰傷之也，急治其陰，無攻其陽。有形而不痛者，其陰完而陽傷之也，急治其陽，無攻其陰。陰陽俱動，乍有形，乍無形，加以煩心，命曰陰勝其陽。此謂不表不裏，其形不久。 【 度，音鐸。】
【`馬蒔`曰：此詳言病有陰陽，而刺之者必分陰陽也。帝問人分剛柔強弱長短陰陽，然治之者必有其方。少師言陰陽之義，足以概之。但陰中有陰，陽中有陽，能審知之，則刺之者可獲其方。病者所始有其端，得其始，故刺之為有理；度其端，故應之合其時。其內合於五臟六腑而分陰分陽，故五臟為陰，六腑為陽；外合於筋骨皮膚而亦分陰分陽，故筋骨為陰，皮膚為陽。是以病有在陰之陰者，即五臟有病，而在於筋骨，當刺陰經之滎腧，如刺手太陰肺經之魚際為滎、太淵為腧之類。病有在陽之陽者，即六腑有病，而在於皮膚，當刺陽經之合，如刺手陽明大腸經曲池為合之類。病有在陽之陰者，即六腑有病，而在於筋骨，當刺陰經之經，如刺手太陰肺經經渠為經之類。病有在陰之陽者，即五臟有病，而在於皮膚，當刺陽經之絡，如刺手陽明大腸經偏歷為絡之類。故病在陽經者，其名曰風，義見《素問》[風]論。病在陰經者，其名曰痺，義見《素問》[痺](痹)論。陰陽兩經，俱受其病，其名曰風痺。不特此也，凡病涉有形，而按之不痛，是乃屬之陽經者也，凡病本無形，而不免於痛者，是乃屬之陰經者也。正以無形而痛者，乃陽經不傷而陰經受傷耳，理當急治其陰經，無攻其陽經；有形而不痛者，乃陰經不傷，而陽經受傷耳，理當急治其陽經，無攻其陰經。病有陰陽俱病，形似有無，而心為之煩，此乃陰經陽經各受其傷，而陰為尤甚。欲治其表，陰亦為病，欲治其裏，陽亦為病，治之固難，形當不久矣。】
【`張志聰`曰：此章論人秉天地陰陽而生，在天為氣，在地成形，形與氣相任則壽，不相任則夭，剛柔陰陽之道也。立天之道曰陰與陽，立地之道曰柔與剛，是故陰中有陰，陽中有陽，內有陰陽，外亦有陰陽也。所謂強弱短長者，如四時之有寒暑，晝夜之有長短，蓋人與萬物，皆稟此天地陰陽形氣，與時相應，故各有剛柔長短之不同也。夫陽者，天氣也，主外；陰者，地氣也，主內。然天地陰陽之氣，上下升降，外內出入，是故內有陰陽，外亦有陰陽。皮肉筋骨五臟六腑，外內相合與時相應者也。五臟為陰，六腑為陽，在內之陰陽也；筋骨為陰，皮膚為陽，在外之陰陽也。病在陰之陰者，病內之五臟，故當刺陰之滎輸。病在陽之陽者，病在外之皮膚，故當刺陽之合，謂六腑外合於皮膚，故當取腑經之合穴也。病在陽之陰者，病在外之筋骨，故當刺陰之經，謂五臟外合於筋骨，故當取陰之經也。病在陰之陽者，病在內之六腑，故當刺絡脈。故曰：病在陽者名曰風，病在陰者名曰痺。蓋風者天之陽氣，痺者人之陰邪，陰陽俱病，名曰風痺，外內之相合也。有形者，皮肉筋骨之有形；無形者，五臟六腑之氣也。病有形而不痛者，病在外之陽也。病無形而痛者，氣傷痛也。陰完陽完者，臟腑陰陽之氣不傷也。夫天地者，萬物之上下也；動靜者，天地之體用也；水火者，陰陽之徵兆也。天氣下降，氣流於地，地氣上升，氣騰於天，天地之氣交也。離中有虛，坎中有滿，水火之相濟也。如陰陽俱動，乍有形，乍無形，乃陰陽之不表不裏矣。心為陽而主火，水為陰而居下，加以煩心，此陰勝其陽矣。陰陽外內不交，水火上下相剋，此天地陰陽之氣不調，故其形不久，形氣之相應也。`張開之`曰：鍼合天地人之道，此篇論人合天地陰陽，故用鍼以調其不和。經中大義，當於鍼病之外求之。】

黃帝問於伯高曰：余聞形氣病之先後，外內之應奈何？
伯高答曰：風寒傷形，憂恐忿怒傷氣。氣傷臟，乃病臟。寒傷形，乃應形。風傷筋脈，筋脈乃應。此形氣內外之相應也。
黃帝曰：刺之奈何？
伯高答曰：病九日者，三刺而已；病一月者，十刺而已。多少遠近，以此衰之。久痺不去身者，視其血絡，盡出其血。
黃帝曰：外內之病，難易之治奈何？
伯高答曰：形先病而未入臟者，刺之半其日；臟先病而形乃應者…刺之倍其日。此月內難易之應也。
【`馬蒔`曰：此言形氣與病之相應，而刺法有難易也。風寒傷人之形，故寒氣傷形，乃病於形而應之於外。憂恐忿怒，傷人之氣，故氣傷臟，乃病於臟而應之於內。至於風傷筋脈，則筋脈為應，而應之於內外之間，此形氣與病外內之相應者如此。然刺之之法，病有九日，則三次刺之而病可已；病有一月，則十次刺之而病可已。其間人之感病不同，日數各有多少遠近，以此大略，病三日而刺一次者之法，等而殺之。惟久痺而其身不能往來者，則視其血絡，盡出其血，不必拘於三日一刺之法也。然而病有內外，治有難易。風寒傷形，形先病，而未入臟者，其病尚在於表，猶甚淺也，刺之日數，一半而己。如病九日而刺二次，病一月而刺五次之謂也。憂恐喜怒傷氣，氣傷臟，而外形又應者，其病表裏皆然，殊為深也，刺之日數，必加倍之。如病九日而刺三次，病一月而刺十次之謂也。此乃月內病有多少遠近，而刺之有難易之應耳。】
【`張志聰`曰：此論外因之病，從外而內，內因之病，從內而外，形氣外內之相應也。風寒者，外受之邪，故病形。憂恐忿怒，在內之氣，故病臟。夫外為陽，內為陰。病九日者，病發於陽，故用三之奇；病一月者，病發於陰，故用十之偶。此以鍼之奇偶，應病之陰陽也。出絡血者，通地之脈道也；形先病而未入臟者，病發於陽而未入於裏也，故刺三時而可愈矣。臟先病而形乃應者，病發於陰而出於外也，刺之倍其日而愈矣。夫病發於陰而出於外者易愈，留於內者難已。故刺有十日者，有倍其日，而刺兩日者，此一月之病在內者，有難易之應也。】

黃帝問於伯高曰：余聞形有緩急，氣有盛衰，骨有大小，肉有堅脆，皮有厚薄，其以立壽夭奈何？
伯高答曰：形與氣相任則壽，不相任則夭；皮與肉相果則壽，不相果則夭；血氣經絡勝形則壽，不勝形則夭。
黃帝曰：何謂形之緩急？
伯高答曰：形充而皮膚緩者則壽，形充而皮膚急者則夭。形充而脈堅大者順也，形充而脈小以弱者氣衰，衰則危矣。若形充而顴不起者骨小，骨小而夭矣。形充而大肉䐃堅而有分者肉堅，肉堅則壽矣。形充而大肉無分理不堅者肉脆，肉脆則夭矣。此天之生命，所以立形定氣而視壽夭者，必明乎此立形定氣，而後以臨病人，決死生。
黃帝曰：余聞壽夭，無以度之。
伯高答曰：牆基卑高，不及其地者，不滿三十而死。其有因加疾者，不及二十而死也。
黃帝曰：形氣之相勝，以立壽夭奈何？
伯高答曰：平人而氣勝形者壽。病而形肉脫，氣勝形者死，形勝氣者危矣。 【䐃，音窘。度，入聲。】
【`馬蒔`曰：此言形氣之任否，而壽夭應之也。夫形為外，肌肉經絡為內，見其外內而壽夭可知也。緩為舒和，急為暴戾，使形充而脈堅大，此形氣之相徵，故順。設脈小弱，則形豐而氣餒矣，故危。顴骨並本先天所稟，薄則不能而小，夭之彰也。大肉，乃諸肉之宗。分理，乃肉之文理。有分則肉堅而有壽，若形充而無分理，則肉急，按之不堅，則肉脆而夭矣。此天造命於有生之初，立形定氣，而視壽夭，決死生焉。然壽夭何以度之？如本經[五色]篇云云，則五臟六腑於面部而知之。今面部四旁為牆，其基甚卑，不及明堂闕庭等地之高，當不滿三十歲而死也。其有所因而加之以疾者，蓋不知慎守而或為外感內傷也，則不滿二十歲而死矣。何以為形氣相勝，而可以立壽夭也？平人元氣勝其形則為壽，若至於有病，而形肉已脫，則氣雖勝形，形必難復，其死必矣。或形肉未至盡脫，而元氣衰甚，不及於形，是謂形勝其氣，其病必危也。夫曰形者可以概皮肉骨矣，曰氣者則凡氣盡於是矣。】
【`張志聰`曰：此論人秉天地陰陽，生成此形氣，有壽夭之不同也。任，當也。果，成也。此天之生命，立形定氣，故形與氣相任則壽，不相任則夭。夫人皮應天，人肉應地，故皮與肉相果則壽，不相果則夭。形謂皮肉筋骨血氣經絡，應經水氣脈通貫於地中，故勝形則壽，不勝形則夭。人之形氣，天命所生。皮膚緩者，天道之元亨也，是以緩則壽而急則夭。脈乃精血神氣之所遊行，故形充而脈堅大者為順，脈小以弱者，營衛宗氣俱衰，衰則危矣。夫腎秉先天之陰陽而主骨，顴乃腎之外候，故顴不起者骨小，骨小則夭，此先天之氣薄也。脾主地而主肉，肉堅者壽，不堅者夭，此後天之土基有厚薄也。此天之生命，所以立形定氣，而視壽夭者，必明乎此先立形定氣。而後以臨病人，決死生。[天年]篇曰：以母為基，以父為楯，人之壽百歲者，使道隊以長，牆基高以方。牆基者，面部之四方也。地，地閣也。牆基卑高，不及地者，四方之平陷也。此人秉母氣之薄，蓋坤道之成形也。[天年]篇曰：人生三十歲，五臟大定。不滿三十而死者，不能終地之五行也。其有因加疾者，不及二十而死，不能終地之生數也。平人氣勝形者壽，謂地基固宜博厚，而氣更宜勝形，蓋萬物資始於天，而天包乎地之外也。病而形肉脫，氣勝形者邪氣勝也，形勝氣者正氣脫也。】

黃帝曰：余聞刺有三變，何謂三變？
伯高答曰：有刺營者，有刺衛者，有刺寒痺之留經者。
黃帝曰：刺三變者奈何？
伯高答曰：刺營者出血，刺衛者出氣，刺寒痺者內熱。
黃帝曰：營衛寒痺之為病奈何？
伯高答曰：營之生病也，寒熱少氣，血上下行。衛之生病也，氣痛時來時去，怫愾賁響，風寒客於腸胃之中。寒痺之為病也，留而不去，時痛而皮不仁。 【 怫，音拂。愾，音戲。】
【`馬蒔`曰：此言刺法之異者有三也。刺有三變，法有不同，謂之變也。蓋有刺營氣者，必出其血，正以血者營氣之所化。[營衛生會](衛氣)篇云：營氣化血，以奉生身。今營氣有餘則陽不勝陰，不足則陰不勝陽，所以寒熱往來而氣衰甚少，其血為陽所搏，當上下行，此皆血之為病，故刺之者必出其血耳。《素問》調經論云：取血於營也。有刺衛氣者，必出其氣，正以衛氣屬陽。[痺](痹)論謂：衛氣循於皮膚之中，分肉之間，熏於肓膜，散於胷中。今衛氣受病，其病當時來時去，病之或在內而或在外也。怫愾者，怒意也，以其有賁響之聲，故曰怫愾。風寒之氣，客於腸胃之間，病之在於內也。此皆氣之為病，故刺之者必出其氣耳。調經論云：取氣於衛也。有刺寒痺之留於經者，必熨之，以使之內熱，其法見下節。正以寒痺為病，留而不去，時或作痛，及皮膚不知痛癢而為不仁也。】
【`張志聰`曰：夫形舍氣，氧歸形，形氣之相任也。然下焦所藏之精水，中焦所生之營衛，所以溫分肉，充皮膚，濡筋骨，利關節，水隨氣而運行於膚表，環轉無端。如營衛留阻，水道不行，則形氣消索矣。故刺有三變，變者使之運行而變化也。營之血，衛之氣，道之出行於外，寒之痺，使之熱散於內。夫營衛血氣，主出入於外內，故病則止上下行而為寒熱氣痛矣。若怫愾賁響，此乃風寒客於腸胃之中，蓋以分別營衛之生病。寒痺之為病，本於自生，作外因之邪也。痺者，閉也。寒痺者，寒水之為病也。腎為水臟而主骨。在外者皮膚為陽，筋骨為陰。病在陰者名曰痺，留而不去，時痛而皮不仁者，謂腎臟寒水之痺，痛在於外合之骨，而及於皮之不仁，病從內而外包。`張玉師`曰：風寒客於腸胃之中，照應病而形肉脫氣勝形者句。蓋本篇先論秉氣之壽夭，後復論病氣之壽夭。然病氣有二：一因於風寒之病氣，所謂氣勝形者是也；一因於營衛稽留，水道不行之病氣，所謂形勝氣者是也。】

黃帝曰：刺寒痺內熱奈何？
伯高答曰：刺布衣者，以火焠之；刺大人者，以藥熨之。
黃帝曰：藥熨奈何？
伯高答曰：用淳酒二十斤，蜀椒一斤，干薑一斤，桂心一斤，凡四種皆㕮咀漬酒中；用綿絮一斤，細白布四丈，並內酒中；置酒馬矢熅中，蓋封塗勿使泄。五日五夜，出布綿絮曝乾之，乾復漬以盡其汁。每漬必晬其日，乃出乾。乾並用滓與綿絮，複布為複巾，長六七尺，為六七巾。則用之生桑炭炙巾，以熨寒痺所刺之處，令熱入至於病所，寒復炙巾以熨之，三十遍而止。汗出以巾拭身，亦三十遍而止。起步內中，無見風。每刺必熨，如此病已矣。此所謂內熱也。 【 焠，音翠。內酒之內，作納。矢、屎同。熅，於文切。晬，音遂。內中之內，如字。】
【`馬蒔`曰：此言刺寒痺有內熱之法者，以其有熨之之方也。布衣氣血濇濁，刺其寒痺之後，當以火焠之。大人氣血清滑，刺其寒痺之後，當以藥熨之。㕮咀，以口碎藥如豆粒也。漬，浸也。馬矢熅中，以馬屎燥乾而燒之也。晬，周日也。複布為複巾，重布為之，如今之夾袋，所以入藥滓與綿絮也。用此法者，所以熱其內也。】
【`張志聰`曰：痺者，留而不行也。寒痺者，腎臟寒水之氣也。夫人秉先天之水火以化生五行，腎受天一之精氣而交通於四臟，如水火不濟，五行不交，則留而為寒痺矣。故以火焠之者，以火益水也。夫肺主皮毛，飲洒者無行皮膚，先充絡脈，用淳酒者，使肺腎之相通也。蜀椒形色像心，皮紅子黑，具中虛之象，用蜀椒者，使心腎之相通也。脾為陰中之至陰，乾薑主理中之君品，用乾薑者，使脾腎之相通也。桂為百木之長，用桂心者，使肝腎之相通也。蠶食桑而成綿，三者皆白，肺之品也。用綿絮一斤、白布四丈，熨之三十遍者，使在地之陰邪，從天表以終散，所謂熱於內而使之外散也。夫王公大人，固不可以火焠，而布衣獨不可以藥熨乎？此蓋假大人布衣，以明臟腑相通，陰陽交互，是以治法之有通變也。學者當體法先聖之用意周密，取法精微，不可圖安苟簡也。】

# 官鍼
★ 靈樞·官鍼篇第七
【`馬蒔`曰：官鍼者，任九鍼之所宜也，故名篇。此與下篇首無起語，玩前後篇之義，當為岐伯所言也。】

凡刺之要，官鍼最妙。九鍼之宜，各有所為，長短大小，各有所施也。不得其用，病弗能移。疾淺鍼深，內傷良肉，皮膚為癰；病深鍼淺，病氣不瀉，支為大膿。病小鍼大，氣瀉太甚，疾必為害；病大鍼小，氣不泄瀉，亦復為敗；失鍼之宜。大者瀉，小者不移，已言其過，請言其所施。病在皮膚無常處者，取以鑱鍼於病所，膚白勿取。病在分肉間，取以圓鍼於病所。病在經絡痼痺者，取以鋒鍼。病在脈氣少當補之者，取之鍉鍼於井滎分輸。病為大膿者，取以鈹鍼。病痺，氣暴發者，取以圓利鍼。病痺，氣痛而不去者，取以毫鍼。病在中者，取以長鍼。病水腫不能通關節者，取以大鍼。病在五臟固居者，取以鋒鍼，瀉於井滎分輸，取以四時。
【`馬蒔`曰：此言九鍼各有所施也。疾淺者鍼亦宜淺，而反入深，則內之良肉受傷，外之皮膚為癰。病深者鍼亦宜深，而反入淺，則內之病氣不瀉，支當作皮，而外之皮為大膿。至病小而鍼反大，則正氣過瀉，病大而鍼反小，則邪反不泄，此皆失鍼之宜，所以為過誤也。若九鍼之各有所施者何如？病在皮膚無常處者，取以鑱鍼於病所。本經[九鍼十二原]篇云：鑱鍼者頭大末銳，去瀉陽氣。又[九鍼]論云：鑱鍼者，取法於巾鍼，去末寸半，漸銳之，主熱在頭身也。膚白勿取者，凡皮膚太白，其氣必少故也。又病在分肉間者，取以圓鍼於病所。[九鍼十二原]篇云：圓鍼者，銳如卵形，揩摩分肉間，不得傷肌肉以瀉分氣。[九鍼]論云：取法於絮鍼，筩其身而卵其鋒，長一寸六分，主治分肉間氣。又病在經絡痼痺者，取以鋒鍼。[九鍼十二原]篇云：鋒鍼兩三隅以發痼疾。[九鍼]論云：四曰鋒鍼，取法於絮鍼，筩其身，鋒其末，長一寸六分，主癰熱出血。又病在脈氣少而當補之者，取之鍉鍼以刺各經之井滎分輸。[九鍼十二原]篇云：鍉鍼者鋒如黍粟之銳，主按脈勿陷以致其氣。[九鍼]論云：三曰鍉鍼，取法於黍粟之銳，長三寸半，主按脈取氣令邪出。又病為大膿者，取之鈹鍼，一名䤵鍼。[九鍼十二原]篇云：鈹鍼者，末如劍鋒，以取大膿。[九鍼]論云：五曰鈹鍼，取法於劍鋒，廣二分半，長四寸，主大癰膿兩熱爭者也。又病之痺氣暴發者，取以圓利鍼。[九鍼十二原]篇云：圓利鍼者，大如氂，且圓且銳，中身微大，以取暴氣。[九鍼]論云：六曰圓利鍼，取法於氂，微大其末，反小其身，令可深納也，長一寸六分，主取癰痺者也。又病之痺氣痛而不去者，取以毫鍼。[九鍼十二原]篇云：毫鍼者，尖如蚊虻喙，靜以徐往，微以久留之而養，以取痛痺。[九鍼]論云：七曰毫鍼，取法於毫毛，長一寸六分，主寒熱痛痺在絡者也。又病在中者，取以長鍼。[九鍼十二原]篇云：長鍼者，鋒利身薄，可以取遠痺。[九鍼]論云：八曰長鍼，取法於綦鍼，長七寸，主取深邪遠痺者也。又病水腫不能通關節者，取以大鍼。[九鍼十二原]篇云：大鍼者，尖如挺，其鋒微圓，以瀉機關之水也。[九鍼]論云：九曰大鍼，取法於鋒鍼，其鋒微圓，長四寸，主取火氣不出關節者。又病在五臟固居者，居當作痺，取以鋒鍼，瀉其井滎分輸，取以四時。此節[九鍼]論之第四鍼，前曰病在經絡痼痺者，取以鋒鍼，此則當同之也。但彼止取經取絡，而此則瀉其井榮與俞，及照五臟以取四時耳。】
【`張志聰`曰：官，法也。言九鍼之法，有大小長短之制，有淺深補瀉之宜，有三、五、九、十二刺之法，各有所施也。如不得其用，病勿能移，而反為害焉。】

凡刺有九，以應九變：一曰輸刺，輸刺者，刺諸經滎輸臟腧也。二曰遠道刺，遠道刺者，病在上取之下，刺腑腧也。三曰經刺，經刺者，刺大經之結絡經分也。四曰絡刺，絡刺者，刺小絡之血脈也。五曰分刺，分刺者，刺分肉之間也。六曰大瀉刺，大瀉刺者，刺大膿以鈹鍼也。七曰毛刺，毛刺者，刺浮痺皮膚也。八曰巨刺，巨刺者，左取右，右取左。九曰焠刺，焠刺者，刺燔鍼則取痺也。 【 輸、腧、俞互同。】
【`馬蒔`曰：此言刺法有九者，取痺也、變者，異也。一曰輸刺，刺諸經之滎穴、俞穴，及背間之心俞、肺俞、脾俞、肝俞、腎俞也。二曰遠道刺，凡病在上，反取穴於下，所以刺足三陽經也。三曰經刺，刺大經之結絡於經穴之分也。四曰絡刺，刺小絡之穴脈也。五曰分刺，刺各經分肉之間也。六曰大瀉刺，用第五鈹鍼以刺大膿也。七曰毛刺，刺浮痺之在皮膚也。八曰巨刺，左病取右，右病取左。《素問》[調經]論曰：痛在於左而右脈病者，巨刺之。又[繆刺]論以刺經穴為巨刺，刺絡穴為繆刺，皆左取右，右取左也。九曰焠刺，刺以燔鍼，所以取痺證也。[調經]論曰：病在骨，焠刺藥熨。】
【`張志聰`曰：上節論鍼有九者之宜，此論刺有九者之變。一曰輸刺，刺五臟之經輸，所謂滎輸治外經也。遠道刺者，病在上而取下之合穴，所謂合治六腑也。蓋手足三陽之脈，其原皆在足而上循於頸項也。大經者，五臟六腑之大絡也。邪客於皮毛，入舍於孫絡，留而不去，閉結不通，則留溢於大經之分，而生奇病，故刺大經之結絡以通之。絡刺者，見於皮膚之小絡也。分刺者，分肉之間，谿谷之會，亦有三百六十五穴會，邪在肌肉者，取之。大瀉刺者，瀉大膿血也。毛刺者，邪閉於皮毛之間，浮淺取之，所謂刺毫毛無傷皮，刺皮無傷肉也。巨刺者，邪客於十二經別，宜巨刺之，左取右，右取左也。焠刺者，燔鍼劫刺，以取筋痺也。】

凡刺有十二節，以應十二經。一曰偶刺，偶刺者，以手直心若背，直痛所，一刺前，一刺後，以治心痺。刺此者，旁鍼之也。二曰報刺，報刺者，刺痛無常處也。上下行者，直內無拔鍼，以左手隨病所按之，乃出鍼復刺之也。三曰恢刺，恢刺者，直刺旁之，舉之前後，恢筋急以治筋痺也。四曰齊刺，齊刺者，直入一，旁入二，以治寒氣小深者；或曰三刺，三刺者，治痺氣小深者也。五曰揚刺，揚刺者，正內一，旁內四，而浮之，以治寒氣之博大者也。六曰直鍼刺，直鍼刺者，引皮乃刺之，以治寒氣之淺者也。七曰輸刺，輸刺者，直入直出，稀發鍼而深之，以治氣盛而熱者也。八曰短刺，短刺者，刺骨痺，稍搖而深之，致鍼骨，所以上下摩骨也。九曰浮刺，浮刺者，旁人而浮之，以治肌急而寒者也。十曰陰刺，陰刺者，左右率刺之，以治寒厥，中寒厥，足踝後少陰也。十一曰旁鍼刺，旁鍼刺者，直刺旁刺各一，以治留痺久居者也。十二曰贊刺，贊刺者，直入直出，數發鍼而淺之出血，是謂治癰腫也。 【 中，去聲，音朔。】
【`馬蒔`曰：此言刺法有十二節，要所以應十二經也。一曰偶刺，以一手直其前心，以一手直其後背，皆以直其痛所。直者當也。遂用一鍼以刺其胷前，用一鍼以刺其後背，正以治其心痺耳。然不可以正取，須斜鍼以旁刺之，恐中心者一日死也。前後各用一鍼，有陰陽配合之義，故曰偶刺也。二曰報刺，所以刺其痛無常處也。凡痛時上時下者，當直納其鍼，無拔出之，以左手隨其痛處而按之，然後出鍼，俟其相應，又復刺之，刺而復刺，故曰報刺也。三曰恢刺，以鍼直刺其旁，復舉其鍼前後，恢蕩其筋之急者，所以治筋痺也。四曰齊刺，用一鍼以直入之，用二鍼以旁入之，所以治寒痺之小且深者，因用三鍼，故又曰三刺也。五曰揚刺，正納其鍼一，旁納其鍼四，而又浮舉其鍼而揚之，所以治寒氣之博大者也。六曰直鍼刺，先用鍼以引起其皮，而後入刺之，所以治寒氣之淺者也。七曰輸刺，將鍼直入直出，稀發其鍼而又深入之，所以治氣之盛而熱者也。又八曰短刺，所以刺其骨痺，稍搖鍼而深入之，以致鍼於骨所，然後上下摩其骨耳。九曰浮刺，旁入其鍼而浮舉之，所以治肌之急而寒者也。浮刺似前揚刺，但彼有正納旁納，而此則止有旁入之鍼耳。十曰陰刺，左右俱取穴以刺之，所以治寒厥也。然中寒厥者，必始於陰經，自下而厥上，故取足踝後少陰經之穴以刺之。名陰刺者，以其刺陰經也。義見《素問》[厥]論。十一曰旁鍼刺，用鍼以直刺者一，用鍼以旁刺者一，所以治留痺之久居者也。十二曰贊刺，直入直出其鍼，且數發鍼而淺刺之，使之出血，所以治癰腫也。】
【`張志聰`曰：節，制也。言鍼有十二節制以應十二經也。偶刺者，一刺胷，一刺背，前後陰陽之相偶也。旁取之，恐中傷心氣也。報刺者，刺痛無常處，出鍼而復刺，故曰報刺。恢，大之也，前後恢蕩其筋之急，以治筋痺也。齊刺者，中正以取之，故直入一以取中，旁人二以為佐，故又曰三刺，治寒痺小深者也。揚刺者，從中而發揚於四旁也。直刺者，以毫鍼刺在皮毛，得氣而直豎也。輸刺者，直入直出如轉輸也。短刺者，用短鍼深入而至骨，所以便上下摩之而取骨痺也。浮刺者，旁入而浮淺也。陰刺者，刺少陰之寒厥也。旁鍼刺者，直刺旁刺，治留痺之久居者也。贊，助也。數發鍼而淺之出血，助癰腫之外散也。按十二刺中，獨提少陰者，少陰主先天之陰陽水火，五運六氣之生原也。】

脈之所居，深不見者，刺之微內鍼而久留之，以致其空脈氣也。脈淺者勿刺，按絕其脈乃刺之，無令精出，獨出其邪氣耳。 【 內，同納。】
【`馬蒔`曰：此言脈有淺深而刺之有法也。凡脈之所居，深不可見者，必微納其鍼而久留之，所以致其空中之脈氣上行也。脈之所居淺者，初時勿即刺之，且以左手按絕其穴中之脈，然後以右手刺之，蓋不使精氣出，而獨出其邪氣耳。】
【`張志聰`曰：此言經脈內合五行之化運，外應六氣之司天，用鍼者不可不知也。夫經脈內連臟腑，外合六氣。五臟內合五行，應五運之在中，命曰神機而主出入；六氣旋轉於外，命曰氣立而主升降。六氣之司天在泉，應人之精水隨氣而運行於膚表。故脈之所居深不見者，內連五臟也。微內鍼而久留之，以致其空脈氣者，致五臟之神氣運行於外也。脈淺者，見於皮膚之脈外，合於六氣也。精水隨氣行於膚表，故脈淺者勿刺，按絕其脈乃刺之，是使六氣運行而無令精出也。`張玉師`曰：致五臟之神機，非榮衛血氣，故曰空脈氣。】

所謂三刺則穀氣出者，先淺刺絕皮以出陽邪；再刺則陰邪出者，少益深絕皮，致肌肉，未入分肉間也；已入分肉之間，則穀氣出。故刺法曰：始刺淺之，以逐邪氣而來血氣；後刺深之，以致陰氣之邪；最後刺極深之，以下穀氣。此之謂也。
【`馬蒔`曰：此言一刺之中，而有三刺之法也。按後始終篇云：凡刺之屬，三刺至穀氣，故一刺則陽邪出，再刺則陰邪出。三刺則穀氣至，穀氣至而止。所謂穀氣至者，已補而實，已瀉而虛，故已知穀氣至也。正與此節相同。夫所謂刺有三法，而致其穀氣之出者，何也？先淺刺其按絕之皮，以出其衛氣之邪，即上節脈淺者勿刺，按絕其脈乃刺之，無令精出，獨出其邪氣之謂也。　又再刺之以出其營氣之邪，則比絕皮稍益深之，至肌肉內，未入分肉間也。肌肉分肉之辨，肌肉在皮內肉上，而分肉則近於骨者也。又最後刺之，則已入分肉之間，而穀氣乃出。彼刺法之言，亦與此言互相發明者耳。按分肉有二：各部在外之肉曰分肉；其在內近骨之肉與骨相分，亦曰分肉。】
【`張志聰`曰：此申明三陰三陽之氣，運行於皮表也。穀氣者，通會於肌腠之元真，脾胃之所主也，故曰穀氣。陰邪陽邪者，謂邪在陰陽之氣分也。少益深絕皮，致肌肉未入分肉間者，在皮肉相交之間，仍在皮之絕處，未入於分肉也。】

故用鍼者，不知年之所加，氣之盛衰，虛實之所起，不可以為工也。
【`馬蒔`曰：此言用鍼之法，當知年之所加，氣之盛衰虛實之所起也。《素問》[六元正紀]大論言，每年所加，各有太過不及，自初氣以至終氣，有主有客，有勝有負，其天時民病不同，中間盛衰虛實，悉考而知，始足以為工也。加者，即[至真要]大論加臨之加。此節大意，見《素問》[臟象](六節臟象)篇。】
【`張志聰`曰：此言三陰三陽之氣，運行於皮表，以應天之六氣，故用鍼者，不知年之所加，氣之盛衰虛實之所起，不可以為工也。年之所加者，六氣之加臨。氣之盛衰者，五運之氣有太過不及也。運有太少，氣有盛衰，則人之虛實所由起矣。】

凡刺有五，以應五臟。一曰半刺，半刺者，淺內而疾發鍼，無鍼傷肉，如拔毛狀，以取皮氣，此肺之應也。二曰豹文刺，豹文刺者，左右前後鍼之，中脈為故，以取經絡之血者，此心之應也。三曰關刺，關刺者，直刺左右盡筋上，以取筋痺，慎無出血，此肝之應也。或曰淵刺，一曰豈刺。四曰合谷刺，合谷刺者，左右雞足，鍼於分肉之間，以取肌痺，此脾之應也。五曰輸刺，輸刺者，直入直出，深內之至骨，以取骨痺，此腎之應也。
【`馬蒔`曰：此言刺有五法，所以應五臟也。一曰半刺，淺內其鍼，而又速發之，似非全刺，故曰半刺。無深入以傷其肉，如拔毛之狀，所以止取皮間之氣，蓋肺為皮之合。故為肺之應也。二曰豹文刺，因多其鍼，左右前後刺之，故曰豹文。中其脈以為故，悉取經絡中之血，蓋心主血，故為心之應也。三曰關刺，直刺左右手足，盡筋之上，正關節之所在，所以取筋痺也。慎無出血。蓋肝主筋，故為肝之應也。外此又有淵刺、豈刺之名。四曰合谷刺，左右用鍼如雞足然，鍼於分肉之間，以取肌痺，蓋脾主肌肉，故為脾之應也。五曰輸刺，直入直出，深納其鍼，以至於骨，所以取骨痺，蓋腎主骨，故為腎之應也。按此輸刺，乃上文十二節中之第八刺法也。又按後世《金鍼賦》等書，有燒山火八法，青龍擺尾四法，名色俱出後人揣摩，並非聖經宗旨。今《靈樞》明有九變輸刺等法，十二節偶刺等法，五刺半刺等法，[刺節真邪]篇有振蒙等法，後之學者，果能熟讀詳味，漸能用鍼起危，顧乃棄聖經而宗末學，致使鍼法不行，疲癃無所倚賴，痛哉！】
【`張志聰`曰：此言五臟之氣，外合於皮脈肉筋骨，五臟主中，故取之外合而應於五臟也。夫血者，神氣也，故五臟之神機，運行於血脈，以應五運之化。五臟之氣，外合於皮肉筋骨，以應天之四時。`張玉師`曰：九宜九變應地之九野九州，人之九臟九竅十二節應十二月，三刺應三陰三陽，五刺應五行五時，鍼道配天地人，而人合天地者也。】

# 本神
★ 靈樞·本神篇第八
【`馬蒔`曰：此篇推本五臟之神，故名篇。】

黃帝問於岐伯曰：凡刺之法，必先本於神。血脈營氣精神，此五臟之所藏也。至於淫泆離臟則精失、魂魄飛揚、志意恍亂、智慮去身者，何因而然乎？天之罪歟？人之過乎？何謂德氣生精神魂魄心意志思智慮？請問其故。
岐伯答曰：天之在我者德也，地之在我者氣也，德流氣薄而生者也。故生之來謂之精，兩精相搏謂之神，隨神往來者謂之魂，並精而出入者謂之魄，所以任物者謂之心，心有所憶謂之意，意之所存謂之志，因志而存變謂之思，因思而遠慕謂之慮，因慮而處物謂之智。故智者之養生也，必順四時而適寒暑，和喜怒而安居處，節陰陽而調剛柔，如是則僻邪不至，長生久視。
【`馬蒔`曰：此詳言人身德氣等義，而唯智者為能養生也。天非無氣而主之以理，故在我之德，天之德也；地非無德而運之以氣，故在我之氣，地之氣也。則吾之生，德所流氣所薄而生者也，故謂之生。然生之來者謂之精，《易》曰：男女媾精，萬物化生。則吾人之精，雖見於有生之後，而實由有生之初之精為之本也，故生當是初生。人生有陰斯有營，有陽斯有衛，營衛相搏，神斯見焉。其所謂魂者，屬陽則隨神而往來；其所謂魄者，屬陰則並精而出入。正以精對神而言，則精為陰而神為陽，故魂屬神而魄屬精也。其所謂心意志思智慮，舉不外於一心焉耳，故凡所以任物者謂之心。《素問》[靈蘭秘典]論曰：心者君主之官，神明出焉。則萬物之機，孰非吾心之所任者乎？由是而心有所憶者意也，意有所存者志也，志有所變者思也，思有所慕者慮也，慮有所處者智也。此十三者，愚人則傷之，智者善於養之，上盡天時，下盡人事，為能節陰陽而調剛柔，所以邪僻不至，而能長生久視於天地間也。】
【`張志聰`曰：此言人之德氣，受天地之德氣所生，以生精氣魂魄志意智慮，故智者能全此神智，以順天地之性，而得養生之道焉。德者所得乎天，虛靈不昧，具眾理應萬事者也。目之視，耳之聽，鼻之臭，口之味，手之舞，足之蹈，在地所生之形氣也。乾知大始，坤作成物，德流氣薄而生者也。[決氣]篇曰：常先身生是謂精，蓋未成形而先受天一之精，故初生之來謂之精。[平人絕穀]篇曰：神者，水穀之精氣也，蓋本於先天所生之精，後天水穀之精而生此神。故曰，兩精相搏謂之神。火之精為神，水之精為精，肝為陽臟而藏魂，肺為陰臟而藏魄，故魂隨神而往來，魄並精而出入。心為君主之官，神明出焉，天地之萬物，皆吾心之所任。心有所憶者意也，意之所存者志也，志有所變者思也，思有所慕者慮也，慮有所處者智也。此皆心神之運用，故智者順承天地之性，而得養生之道也。】

是故怵惕思慮者則傷神，神傷則恐懼流淫而不止。因悲哀動中者，竭絕而失生。喜樂者，神憚散而不藏。愁憂者，氣閉塞而不行。盛怒者，迷惑而不治。恐懼者，神蕩憚而不收。心怵惕思慮則傷神，神傷則恐懼自失，破䐃脫肉，毛悴色夭，死於冬。脾愁憂而不解則傷意，意傷則悗亂，四肢不舉，毛悴色夭，死於春。肝悲哀動中則傷魂，魂傷則狂忘不精，不精則不正，當人陰縮而攣筋，兩脅骨不舉，毛悴色夭，死於秋。肺喜樂無極則傷魄，魄傷則狂，狂者意不存，人皮革焦，毛悴色夭，死於夏。腎盛怒而不止則傷志，志傷則喜忘其前言，腰脊不可以俛仰屈伸，毛悴色夭，死於季夏。恐懼而不解則傷精，精傷則骨痠痿厥，精時自下。是故五臟主藏精者也，不可傷，傷則失守而陰虛，陰虛則無氣，無氣則死矣。是故用鍼者，察觀病人之態，以知精神魂魄之存亡，得失之意，五者已傷，鍼不可以治之也。
【`馬蒔`曰：此言傷五神者，必傷五臟而危也。心藏神，脾藏意，肝藏魂，肺藏魄，腎藏精與志，是之謂五神臟也。故心因怵惕思慮則傷神，神傷則心虛而腎來侮之。腎在志為恐，所以恐懼流淫而不止也。惟其恐懼自失，故䐃破肉脫，毛悴色夭而死於冬。何也？以水剋火也。又脾因愁憂而不解，則氣閉塞而不行，遂傷意，意為脾之神也，意傷則悶亂，四支不舉。脾主四支也，至於毛悴色夭而死於春。何也？以木剋土也。又肝因悲哀動中者則傷魂，魂傷則善狂善忘而不精爽，其志向亦不正，其人當陰縮而拘攣，其兩脅骨當不舉，漸至竭絕而失生，毛悴色夭而死於秋。何也？以金剋木也。又肺因喜樂無極則傷魄，魄傷則神憚散而不藏　不藏則狂，狂者意不存，脾本藏意而母氣亦衰，故意不存也。其人皮革當焦，毛悴色夭而死於夏。何也？以火剋金也。又腎盛怒而不止，則迷惑而不治，遂傷志，以腎藏志也。志傷則前言易忘，及腰脊不可以俛仰屈伸，又恐懼而不解，則神蕩散而不收及傷精，以腎又藏精也。精傷則骨痠而為痿為厥，以腎主骨而痿厥，皆成於下也。其精時或自下，至於毛悴色夭而死於季夏。何也？以土剋水也。是故五臟皆有氣則各有精，而五臟各有以藏之，傷則失守而陰氣虛，以五臟皆屬陰也。陰虛則五臟無氣，所以隨時而死耳。用鍼者，當察觀病人之態，以知精神魂魄意志，或存或亡，或得或失，若五神已傷，則毛悴色夭，死期將至，鍼不能以治之也。《素問》[五臟]別論篇曰：病不許治者，病不必治，治之無功矣。然鍼不可妄用，藥亦不可妄投也。】
【`張志聰`曰：此分論七情傷五臟之神志也。夫思慮，脾之情也，如心因怵惕思慮則傷心臟之神，神傷則不能主持，而恐懼自失矣。脾主土而主肌肉，肺主氣而主皮毛。肉之膏肥曰䐃。色者，氣之華也。䐃肉者地所成之形也。毛色者，天所生之氣也。破䐃脫肉，毛悴色夭，天地所生之命絕矣。死於冬者，五行之氣，死於四時之勝剋也。然心以思慮傷神者，脾志並於心也。餘臟同。又憂愁肺之情也，如脾因憂愁不解，則傷脾臟之意，意傷則悗亂而四支不舉，蓋意乃心之所生，而脾主四肢也。又悲哀肺之情也，如肝因悲哀動中，則傷肝臟所藏之魂，魂傷則狂忘不精，蓋肝者將軍之官，謀慮出焉，肝志傷則不能處事精詳矣。膽為中正之官，決斷出焉，臟氣傷則腑志亦不正而無決斷矣。肝主筋而脈絡陰器，陰縮筋攣，脅骨不舉，情志傷而及於形也。夫膽附於肝者也，而臟腑相通，惟肝膽最為親切。又喜樂心之情也，如肺因喜樂無極，則傷肺臟之魄，魄傷則狂，狂者意不存，意者心之發，蓋喜樂無極，則神亦憚散而不存矣。肺主皮毛，故人皮革焦。又怒者肝之情也，如腎盛怒不止，則傷腎臟之志，志傷則喜，忘其前言。夫神志相合，喜忘者神志皆傷也。腰者腎之腑，故腰脊不可以俛仰屈伸。夫脾志並於心，肺志並於脾，肝志並於腎，乃子氣並於母也。肺志並於肝，心志並於肺，受所不勝之相乘也。[平脈]篇曰：水行乘火，金行乘木，名曰縱。水行乘金，火行乘木，名曰逆。蓋母乘子者順，子乘母者逆也。相生者順，相剋者逆，逆則傷矣。又恐傷腎，故恐懼不解，則傷腎臟之精，腎主骨，故精傷則骨痠痿厥。精時自下者，臟氣傷而不能藏也。火之精為神，水之精為志，上論傷腎臟之志，此論傷腎臟之精，蓋魂魄志意，皆本於心腎精神之所生，故首言怵惕思慮者則傷神，末言恐懼而不解則傷精，神生於精而精歸於神也。夫水穀入胃，津液各走其道，酸先入肝，苦先入心，甘先入脾，辛先入肺，鹹先入腎。五臟主藏水穀之精者也，神氣生於精，故五臟之精不可傷，傷則失守則陰虛，陰虛則神氣絕而死矣。是故用鍼者，察觀病人之態，以知精神魂魄之存亡，意之得失。如五者已傷，鍼不可以治之矣。故當順天之性，以調養其精氣神焉。】
【`張玉師`曰：恐懼不解則傷精，先天之精也。五臟主藏精者，後天水穀之精也。神氣皆生於精，故曰陰虛則無氣。】

肝藏血，血舍魂，肝氣虛則恐，實則怒。脾藏榮，榮舍意，脾氣虛則四肢不用，五臟不安，實則腹脹，經溲不利。心藏脈，脈舍神，心氣虛則悲，實則笑不休。肺藏氣，氣舍魄，肺氣虛則鼻塞不利少氣，實則喘喝胷盈仰息。腎藏精，精舍志，腎氣虛則厥，實則脹，五臟不安。必審五臟之病形，以知其氣之虛實，謹而調之也。
【`馬蒔`曰：此言五臟有虛實，而其病形亦異也。人臥則血藏於肝，而血則為魂之舍，惟肝氣虛則為恐，實則為怒。又人之榮氣藏於脾，而榮則為意之舍，惟脾氣虛則四肢不用，及五臟不安，以脾主四肢而脾為五臟之主也。實則腹脹經溲不利，以脾之脈行於腹，而土邪有餘，故小便不利。又人之脈藏於心，而脈則為神之舍，惟心氣虛則悲，實則笑不休。又人之氣藏於肺，而氣則為魄之舍，惟肺氣虛則鼻塞不利，且少氣，實則喘喝，其胷必盈而息則首仰也。又人之精藏於腎，而精則為志之舍，惟腎氣虛則為厥證，實則脹，以腎脈行於小腹也。其五臟不安，蓋脾腎為脹，皆五臟不安，以脹則自不能安也。凡五臟之病形如此，當知各臟之氣，虛實為病，然後可以調之，而調之又不可不謹也，言鍼藥皆當謹調也。其腎氣虛則厥者，按《素問》[厥]論當是寒厥。】
【`張志聰`曰：此言五臟之氣，各有虛有實，而見證之不同也。五臟各有所藏，五志各有所舍，如五志受傷，則有五志之病，如臟氣不平，則見臟氣之證，故必審五臟之病形以知其氣之虛實也。肝者將軍之官，故氣虛則恐，氣實則怒。脾主四肢，故虛則四肢不用。土灌四臟，是以五臟不安。腹乃脾土之郛郭，故實則腹脹，經溲不利者，不轉輸其水也。夫神慈則悲，喜為心志，故心氣虛則悲盛，實則笑不休。肺主氣以司呼吸，故肺氣虛則鼻塞不利少氣，實則喘喝胷滿而不得偃息也。腎為生氣之原，故虛則手足厥冷。腎者，胃之關也，故實則關門不利而為脹矣。此五臟之氣，各有太過不及而不得安和，當審其所見之氣而調之也。】


# 終始
★ 靈樞·終始篇第九
【`馬蒔`曰：終始本古經篇名，而伯乃述之，故名篇。按首無起句，當同前篇，俱為岐伯言也。】

凡刺之道，畢於終始。明知終始，五臟為紀，陰陽定矣。陰者主臟，陽者主腑。陽受氣於四末，陰受氣於五臟。故瀉者迎之，補者隨之。知迎知隨，氣可令和。和氣之方，必通陰陽。五臟為陰，六腑為陽。傳之後世，以血為盟。敬之者昌，慢之者亡。無道行私，必得天殃。
【`馬蒔`曰：此言凡刺之道，當知此終始篇之大義也。臟為陰，腑為陽。陽在外，受氣於四肢；陰在內，受氣於五臟。故因其氣之來而迎之者，瀉之法也；因其氣之往而隨之者，補之法也。知迎隨為補瀉，則陰陽諸經之氣可和調矣。】
【`張志聰`曰：此篇論人之臟腑陰陽經脈氣血，本於天地之所生，有始而有終也。[五運行]論曰：東方生風，風生木，木生酸，酸生肝。南方生熱，熱生火，火生苦，苦生心。夫風寒暑濕燥熱，天之六氣也，木火土金水，地之五行也。天食人以五氣，地食人以五味，是天之六氣，化生地之五行五味，五行五味以生人之五臟。五臟內合六腑以應地之五行，外合六經以應天之六氣。故曰，明知終始，五臟為紀，謂人之五臟本於五行之化也。請言終始經脈為紀，平與不平，天道畢矣。謂人之經脈，應天之六氣也。末結曰，太陽之脈，其終也戴眼反折；太陰終者，腹脹不得息，是人之陰陽血氣，始於地之五行，天之六氣所生，而終於地之六經，天之六氣也。故曰，其生五，其數三，謂生於五行，而終於三陰三陽之數也。陰者主臟，陽者主腑，臟腑陰陽之相合也。陽受氣於四末，陽受天氣於外也。陰受氣於五臟，陰受地氣於內也。故瀉者迎之，迎陰氣之外出也。補者隨之，追陽氣之內交也。故曰，知迎知隨，氣可令和，和氣之方，必通陰陽。】

謹奉天道，請言終始。終始者，經脈為紀，持其脈口人迎，以知陰陽有餘不足，平與不平，天道畢矣。所謂平人者不病，不病者，脈口人迎應四時也，上下相應而俱往來也，六經之脈不結動也，本末之寒溫之相守司也，形肉氣血必相稱也，是謂平人。少氣者，脈口人迎俱少，而不稱尺寸也。如是者則陰陽俱不足，補陽則陰竭，瀉陰則陽脫。如是者可將以甘藥，不可飲以至劑，如此者弗灸。不已者因而瀉之，則五臟氣壞矣。
【`馬蒔`曰：此言持寸口人迎之脈，可以別平人與病人，而病人之少氣者，宜調以甘藥，而不宜施以鍼灸也。請言終始篇之義，凡以[經脈]篇為之綱紀耳。蓋右手寸部曰脈口，左手寸部曰人迎，持其脈以診之，則陰陽諸經之虛實平否，皆可奉天道以知之矣。夫所謂平人者，不病之人也。春夏人迎微大，秋冬脈口微大，與四時相應，又俱往俱來，與尺寸相應，手足各有六經，無結脈，無動脈，審其本末，察其寒溫，各有所司，與時相宜，形肉血氣相稱，是之謂平人也。其正氣衰少，故脈口少氣而尺亦然，乃陰經不足也；人迎少氣而寸亦然，乃陽經不足也。欲補陽經則陰經愈竭，欲瀉陰經則陽經愈脫，此鍼之所以不可施也。僅可將理以甘和之藥，不可飲以至補至瀉之劑，且灸亦不可妄用。倘病有未已，而鍼灸誤瀉，則五臟之氣益壞矣，豈可哉？上謂寸，下謂尺也。】
【`張志聰`曰：謹奉天道，請言終始者，謂陰陽經脈應天之六氣也。夫血脈本於五臟五行之所生，而外合於陰陽之六氣，有生始而有經終。故曰，終始者，經脈為紀也。持其脈口人迎，以知陰陽有餘不足，平與不平，蓋診其脈以候其氣也。應四時者，春夏之氣從左而右，秋冬之氣從右而左，是以春夏人迎微大，秋冬氣口微大，是謂平人。上下相應者，應天之六氣，上下環轉，往來不息。六經之脈，隨氣流行不結動也。本末者有標本之出入，寒溫者應寒暑之往來，各相司守也。形肉血氣，謂脈外之血氣，與六經之脈必相稱也。脈口人迎，以候三陰三陽之氣，是以少氣者，脈口人迎俱少，尺以候陰，寸以候陽，不稱尺寸者，陰陽氣虛，而又應於尺寸之脈也。甘藥者，調胃之藥，謂三陰三陽之氣，本於中焦胃腑所生，宜補其生氣之原，道之流行，故不可飲以至劑，謂甘味太過反留中也。弗灸者，謂陰陽之氣不足於外，非經脈之陷下也。因而瀉之，則五臟氣壞者，六氣化生五行，五行上呈六氣，五六相合也。】

人迎一盛，病在足少陽；一盛而躁，病在手少陽。人迎二盛，病在足太陽；二盛而躁，病在手太陽。人迎三盛，病在足陽明；三盛而躁，病在手陽明。人迎四盛，且大且數，名曰**溢陽**，溢陽為外格。脈口一盛，病在足厥陰；厥陰一盛而躁，在手心主。脈口二盛，病在足少陰；二盛而躁，在手少陰。脈口三盛，病在足太陰；三盛而躁，在手太陰。脈口四盛，且大且數者，名曰**溢陰**，溢陰為內關，內關不通，死不治。人迎與太陰脈口，俱盛四倍以上，命曰關格，關格者與之短期。 【 數，音朔。】
【`馬蒔`曰：此言脈口人迎之脈，而決其病在何經，甚至脈為關格則死也。人迎一盛、二盛、三盛、四盛者，較之脈口之脈，大一倍、二倍、三倍、四倍也。人迎一盛，病在足少陽膽經；若一盛而加之以躁動，則在手少陽三焦經矣。人迎二盛，病在足太陽膀胱經；若二盛而加之以躁動，則在手太陽小腸經矣。人迎三盛，病在足陽明胃經；若三盛而加之以躁動，則在手陽明大腸經矣。蓋人迎主外，故足手六陽經之病驗於此也。其人迎甚至四盛，且大且數，是六陽汎溢格拒於外，而在內六陰經之脈，不得運之以出於外矣。夫是之謂外格也。若脈口一盛、二盛、三盛、四盛者，較之人迎大一倍、二倍、三倍、四倍也。脈口一盛，病在足厥陰肝經；若一盛而躁，則在手厥陰心包絡經矣。脈口二盛，病在足少陰腎經；若二盛而躁，則在手少陰心經矣。脈口三盛，病在足太陰脾經；若三盛而躁，則在手太陰肺經矣。蓋脈口主內，故足手六陰經之病驗於此也。其脈口甚至四盛，且大且數，是六陰汎溢關閉於內，而在外六陽經之脈，不得運之以入於內矣。夫是之謂內關也。內關不通，當為死不治。且人迎脈口之脈俱盛而四倍以上，是謂關格兼見也，皆與之以短期而已。後世醫籍，皆以飲食不下為關格，視此節大義可深慚云。按四盛四倍，義見本經經脈、[禁服]篇。左手寸關為東南，為春夏，故人迎主外；右手寸尺為西北，為秋冬，故脈口主內。】
【`張志聰`曰：左為人迎，右為氣口，以候三陰三陽之氣。聖人南面而立，前曰廣明，後曰太衝，左東而右西，天道右旋，地道左遷，故以左候陽而右候陰也。躁者陰中之動象，蓋六氣皆由陰而生，從地而出，故止合足之六經。其有躁者在手，以合六臟六腑十二經脈。蓋十二經脈，以應三陰三陽之氣，非六氣之分手與足也。外格者，謂陽盛於外，而無陰氣之和。內關者，陰盛於內，而無陽氣之和。關格者，陰關於內，陽格於外也。`張開之`曰：脈口，太陰也。人迎，陽明也。蓋臟氣者，不能自至於手太陰，必因於胃氣，乃至於手太陰，是左右皆屬太陰，而皆有陽明之胃氣，以陽氣從左而右，陰氣從右而左，故以左候三陽，右候三陰，非左主陽而右主陰也。陰中有陽，陽中有陰，是為平人。若左獨主陽，右獨主陰，是為關陰格陽之死候矣。】

人迎一盛，瀉足少陽而補足厥陰，二瀉一補，日一取之，必切而驗之，疏取之上，氣和乃止。人迎二盛，瀉足太陽補足少陰，二瀉一補，二日一取之，必切而驗之，疏取之上，氣和乃止。人迎三盛，瀉足陽明而補足太陰，二瀉一補，日二取之，必切而驗之，疏取之上，氣和乃止。脈口一盛，瀉足厥陰而補足少陽，二補一瀉，日一取之，必切而驗之，疏而取上，氣和乃止。脈口二盛，瀉足少陰而補足太陽，二補一瀉，二日一取之，必切而驗之，疏取之上，氣和乃止。脈口三盛，瀉足太陰而補足陽明，二補一瀉，日二取之，必切而驗之，疏而取之上，氣和乃止。所以日二取之者，陽明主胃，大富於穀氣，故可日二取之也。人迎與脈口俱盛三倍以上，命曰陰陽俱溢，如是者不開，則血脈閉塞，氣無所行，流淫於中，五臟內傷，如此者，因而灸之，則變易而為他病矣。凡刺之道，氣調而止，補陰瀉陽，音氣益彰，耳目聰明，反此者氣血不行。
【`馬蒔`曰：此言據人迎脈口之脈，當施補瀉之法也。人迎一盛，病在足少陽膽經，則膽與肝為表裏，乃膽實而肝虛也，當瀉足少陽膽經，而補足厥陰肝經。瀉者二穴，而補者一穴，瀉倍而補半也。一日刺之者一次，必切其脈而驗其病之退否，疏而取穴於膽肝二經之上。蓋彼此之穴相間之謂疏也。候至氣和乃止鍼。由此推之，則一盛而躁，病在手少陽，當瀉手少陽三焦經而補手厥陰心包絡經矣。人迎二盛，病在足太陽膀胱經，則膀胱與腎為表裏，乃膀胱實而腎虛也，當瀉足太陽膀胱經，而補足少陰腎經，瀉者二穴，而補者一穴。二日內止刺一次，則間日一刺也。必切其脈而驗其病之退否，疏而取穴於膀胱腎經之上。由此推之，則二盛而躁，病在手太陽，當瀉手太陽小腸經而補手少陰心經矣。又人迎三盛，病在足陽明胃經，則胃與脾為表裏，乃胃實而脾虛也，當瀉足陽明胃經，而補足太陰脾經。瀉者二穴，而補者一穴。一日之內，二次刺之，必切其脈而驗其病之退否，疏而取穴於脾胃二經之上，候其氣和而乃止鍼。由此推之，則三盛而躁，病在手陽明，當瀉手陽明大腸經，而補手太陰肺經矣。又脈口一盛，病在足厥陰肝經，則肝實而膽虛也，當瀉足厥陰肝經，而補足少陽膽經。補者二穴，而瀉者一穴，補倍而瀉半也。一日刺之者一次，必切其脈而驗其病之退否，疏而取穴於肝膽之上，候至其氣和而乃止鍼。由此推之，則一盛而躁，病在手心主，當瀉手厥陰心包絡經而補手少陽三焦經矣。又脈口二盛，病在足少陰腎經，則腎實而膀胱虛也，當瀉足少陰腎經，而補足太陽膀胱經。補者二穴，而瀉者一穴。二日內止刺一次，則間日一刺也，必切其脈而驗其病之退否，疏而取穴於腎與膀胱之上，候至氣和而乃止鍼。由此推之，則二盛而躁，病在手少陰，當瀉手少陰心經而補手太陽小腸經矣。又脈口三盛，病在足太陰脾經，則脾實而胃虛也，當瀉足太陰脾經，而補足陽明胃經。補者二穴，而瀉者一穴。一日之內，二次刺之，必切其脈而驗其病之退否，疏而取穴於脾胃二經之上，候至氣和而乃止鍼。由此推之，則三盛而躁，病在手太陰，當瀉手太陰肺經而補手陽明大腸經矣。夫肝膽則曰一日一取之，膀胱與腎則曰間日一刺之，惟胃輿脾則曰一日二取之者，正以陽明主胃，大富於穀氣，故一日可二取之耳。又人迎與脈口俱盛，皆三倍已上，命曰陰陽俱溢，謂之關格，如此者，而不刺以開之，則血氣閉塞，脈氣不行，邪氣流淫於中，五臟內傷，病至若此，而始圖灸之，則變易而為他病矣。由此觀之，則灸不及鍼，後人不察，病勢已危，而概用灸火者晚矣。是以凡行刺者，必乘其病勢以調其氣候，至氣和而止鍼。或補陰經以瀉陽經，或補陽經以瀉陰經，則音聲能彰，耳聰目明矣。否則血氣不行，而病必至危也。按此即人迎脈口以知虛實，遂瀉陰補陽，瀉陽補陰，乃診治至妙之法也。豈特用鍼為然？奈何後世不講，而脈既不明，治亦無法，致人夭札者多，痛哉！】
【`張志聰`曰：補瀉者，和調陰陽之氣平也。陽二瀉而陰一瀉者，陽常有餘而陰常不足也。陽補二而陰補一者，陽可盛而陰不可盛也。故溢陽不曰死，溢陰者死不治矣。必切而驗之者，切其人迎氣口，以驗三陰三陽之氣也。疏，當作躁，謂一盛而躁、二盛而躁，當取手之陰陽也。陽明主胃，大富於穀氣，故可日二取之。蓋三陰三陽之氣，乃陽明水穀之所生也。人迎與脈口俱盛，命曰陰陽俱溢，蓋陰盛於內則陽盛於外矣，陽盛於左則陰盛於右矣。如是者，若不以鍼開之，則血脈閉塞，氣無所行，流溢於中，則內傷五臟矣。夫盛則瀉之，虛則補之，陷下則灸之，此陰陽之氣偏盛不和，非陷下也，故灸之則生他病矣。凡刺之道，氣調而止，謂陰陽之氣偏盛，刺之調和則止矣。然又當補陰瀉陽，補陰者，補五臟之裏陰，瀉陽者，導六氣之外出。[六節臟象]論曰：五氣入鼻，藏於心肺，上使五色修明，音聲能彰。[順氣](順氣一日分為四時)篇曰：五者音也，音主長夏，是補其臟陰，則心肺脾臟之氣和而音聲益彰矣。肝開竅於目，腎開竅於耳，肝腎之氣盛，則耳目聰明矣。補其臟陰，導其氣出，則三陰三陽之氣和調，而無偏盛之患矣。夫陰陽血氣，本於胃腑五臟之所生。胃者，水穀血氣之海也。海之所以行雲氣者，天下也。胃之所出氣血者，經隧也。經隧者，五臟六腑之大絡也。故不補陰瀉陽，則氣血不行。】

所謂氣至而有效者，瀉則益虛，虛者，脈大如其故而不堅也。堅如其故者，適雖言故，病未去也。補則益寫實者，脈大如其故而益堅也。夫如其故而不堅者，適雖言快，病未去也。故補則實，瀉則虛，痛雖不隨鍼，病必衰去。必先通十二經脈之所生病，而後可得傳於終始矣。故陰陽不相移，虛實不相傾，取之其經。
【`馬蒔`曰：此承上文而言補瀉之法，候氣至而有效也。[九鍼十二原]篇有云：刺之效，氣至而有效。效之信，若風之吹雲，明乎若見蒼天。夫所謂氣至而有效者，正以其瀉者已虛，而補者已實也。蓋瀉則益之以虛，虛者貴於脈之不堅，所以脈盡如其舊而按之不堅也。苟堅如其初，則適纔雖言病去復舊，其病尚未去也。補則益之以實，實者貴於脈之堅，所以脈盡如其舊而按之堅也。苟不堅如其初，則適纔雖言身體己快，其病尚未去也。夫然則脈之堅與不堅，虛實之所由驗也，故補之而實則脈必堅，瀉之而虛則脈必不堅。其病有痛者，雖不隨鍼而即去，然亦必以漸而衰矣。為醫者必先通於十二經脈之所生病，或虛或實，當補當瀉，而後可傳以終始篇之大義矣。欲通十二經脈之所生病，及虛實補瀉，以明於本經[經脈]第十篇而後可。正以陰經陽經，病各有在，不相轉移，虛之實之，法有攸當，不得傾易，故當取之於其各經耳。按此則用藥以補瀉，而病之去否，亦可以脈之堅否為驗矣。大如其舊，猶今之所謂盡如其舊，非脈之盛大也。】
【`張志聰`曰：此言補瀉三陰三陽之氣，必俟經脈和調。所謂終始者，經脈為紀也。瀉者，瀉其盛而益其虛也。堅，實也。虛者，大如其故而不堅也。若堅如其故者，適雖言故已和調，而所生之病未去也。補者，所以益實也。實者，脈大如其故而益堅也。夫如其故而不堅者，適雖言快，乃陰陽之氣和而快，然經脈之病未去也。蓋始在三陰三陽之是動，漸及於經脈之所生，故所謂氣至而有效者，鍼在三陰三陽之氣分，經脈雖不隨鍼，而經脈之病必衰去，經氣之相應也。故必先通十二經脈之所生病，而後可傳於終始矣。故陰陽不相移，虛實不相傾，言陰陽之氣，無虛實之傾，移則當取之其經，所謂不虛不實，以經取之。蓋言陰陽之氣已無虛實，則脈應和調矣。脈不調者，所生病也，故當取之其經。故曰，脈大如其故者，謂陰陽之氣，已如其故，而無盛虛堅不堅者，經脈所生之病尚未平也。`張開之`曰：先為是動，後病所生，此因氣以及經。】

凡刺之屬，三刺至穀氣，邪僻妄合，陰陽易居，逆順相反，沉浮異處，四時不得，稽留淫泆，須鍼而去。故一刺則陽邪出，再刺則陰邪出，三刺則穀氣至，穀氣至而止。所謂穀氣至者，已補而實，已瀉而虛，故已知穀氣至也。邪氣獨去者，陰與陽未能調而病知愈也。故曰，補則實，瀉則虛，痛雖不隨鍼，病必衰去矣。
【`馬蒔`曰：此承上文而言病必衰去者，正以三法行而穀氣至也。凡刺法之所屬有三，由初刺次刺三刺以致其穀氣來至者，何哉？蓋病者始時邪僻之氣，妄合正脈陰陽諸經，似相易而居表裹，逆順似相反而行，脈氣浮沉，似所處各異，其邪氣稽留淫泆，必待鍼以去之耳。故初刺之以出其陽氣之和，再刺之以出其陰氣之邪，三刺之以致其穀氣，則已補而實，已瀉而虛，故已知其穀氣之至也。斯時也，邪氣已去，陰陽諸經，雖未即調，而知其病之必愈。上文所謂補則實，瀉則虛，痛雖不隨鍼即去，而病必衰去者，復何疑哉！】
【`張志聰`曰：此承上文而言去陰陽偏盛之邪，又當調其經脈也。穀氣者，榮衛血氣生於水穀之精，謂經脈之氣也。陽邪陰邪者，陰陽偏盛之氣也。蓋因邪僻妄合於氣分，使陰陽之氣不和而易居也。逆順者，謂皮膚之氣血，從臂肘而行於手腕之前，經脈之血氣，從指井而行於手腕之後，病則逆順相反矣。浮沉異處者，陰陽之氣與經脈不相合也。四時不得者，不得其升降浮沉也。此因邪僻淫泆於陰陽之氣分，而致經脈之不調也。故一刺則陽邪出，再刺則陰邪出，而陰陽之氣調矣。三刺則穀氣至，而經脈之血氣和矣。故已補其三陽之虛，則陽脈實矣；已瀉其三陰之實，則陰脈虛矣。已補其三陰之虛，則陰脈實矣；已瀉其三陽之實，則陽脈虛矣。故已知穀氣至而脈已調矣。如氣分之邪獨去，而陰與陽之經脈，雖未能調，而病知愈也。故曰，補則實，瀉則虛，痛雖不隨鍼，病必衰去矣。按[官鍼]篇曰：先淺刺絕皮以出陽邪，再刺則陰邪出者少益深絕皮，致肌肉未入分肉間也。已入分肉之間，則穀氣出，蓋在皮膚分腠之間，以致穀氣不在脈也。故曰，痛雖不隨鍼，謂鍼在皮膚，而痛應於脈，非鍼在脈而痛於脈也。`張開之`曰：經脈之血氣。水穀之所生也。病在三陰三陽之氣，故補之瀉之，則陰陽之氣和而經脈未調也。穀氣至而後經脈和調，故曰，凡刺之屬三。】

陰盛而陽虛，先補其陽，後瀉其陰而和之。陰虛而陽盛，先補其陰，後瀉其陽而和之。
【`馬蒔`曰：此承上文而言陰經陽經之補瀉，其法當有先後也。夫脈口盛而六陰為病，是陰經盛而陽經虛也，然必先補其陽而後瀉其陰以和之。又人迎盛而六陽為病，是陽經盛而陰經虛也，必先補其陰而後瀉其陽以和之。何也？邪氣雖當去，而尤以扶正氣為先也。】
【`張志聰`曰：此復論調和經脈之陰陽，所謂盛則瀉之，虛則補之者，調和三陰三陽之氣也。不虛不實以經取之者，謂陰陽之氣已調，無虛實之偏僻，而經脈不調者，又當取之於經也。夫經脈之血氣，本於臟腑所生，故當先補其正虛，而後瀉其邪實。】
【`張開之`曰：前節論調氣而經脈不調，上節論在皮膚以致穀氣，此節論取之其經。】

三脈動於足大指之間，必審其實虛，虛而瀉之，是謂重虛，重虛病益甚。凡刺此者，以指按之，脈動而實且疾者疾瀉之，虛而徐者則補之。反此者，病益甚。其動也，陽明在上，厥陰在中，少陰在下。 【 重，平聲。】
【`馬蒔`曰：此言足之三經，當驗其虛實而補瀉之也。按本節後文，則三脈者，足陽明胃經、足厥陰肝經、足少陰腎經也。三脈動於足大指之間者，正以陽明動於大指次指之間，凡厲兌、陷谷、衝陽、解谿皆在足跗上也；厥陰動於大指次指之間，正以大敦、行間、太衝、中封在足跗內也；少陰則動於足心，其穴涌泉乃足跗之下也。必審其脈之虛實，若虛者而瀉之，是謂重虛，病之所以益甚也。凡刺此者，須以指按之，脈動而實且疾者為實，宜急瀉之，脈動而虛且徐者為虛，宜急補之。否則重虛其虛，重實其實，其病當益甚也。且視其脈之所動者，陽明則在於足之上，厥陰則在於二經之中，少陰則在於足之下耳。】
【`張志聰`曰：比篇論三陰三陽之氣，本於五臟五行之所生，而五臟之氣，生於後天水穀之精，始於先天之水火，蓋水生木而火生土金也。以上數節，論三陰三陽之氣候於人迎氣口，謂本於陽明水穀之所生，從五臟之經隧，出於皮膚而見於尺寸，此復論五行之氣，本於先天之腎臟，下出於脛氣之街，散於皮膚，復從下而上。本經[動輸]篇曰：衝脈者，十二經之海也，與少陰之大絡，起於腎下。出於氣街，循陰股內廉，斜入膕中，循脛骨內廉，並少陰之經，下入內踝之後，入足下；其別者，斜入踝出屬跗上，入大指之間，注諸絡以溫足脛。是先天水火之氣，下出於脛氣之街，故陽氣起於足五指之表，陰氣起於足五指之裏，此水火陰陽之氣。出氣街而散於足五指也。其別者，斜入踝出屬跗上，入大指之間，是先天之水火，化生五行之氣，隨衝脈與少陰之大絡，注於足大指之間，而復上行。故少陰在下者，謂天一之水，地二之火；厥陰在中者，謂天三之木；陽明居中土，而主秋金之氣，陽明在上者，謂地四生金，天五生土也。此言五臟五行之氣，生於中焦之陽明，始於下焦之少陰。其上行者，出於陽明，而走尺膚；其下行者，出於少陰，而動於足大指之間。】

膺腧中膺，背腧中背、肩膊。虛者取之。 【 中，去聲。膊，音博。】
【`馬蒔`曰：此言凡取穴者，必當各中其所也。胷之兩旁謂之膺，故膺內有腧，如胃經氣戶、庫房、屋翳、膺窻，腎經腧府、彧中、神藏、靈墟之類。凡刺膺腧者，當中其膺可也。背內有腧，如督脈經諸穴居脊之中，膀胱經諸穴居背之四行之類。凡刺背腧者，當中其背與肩膊可也。按其分肉虛者則取之耳。】

上重舌，刺舌柱以鈹鍼也。 【 鈹，音披。】
【`馬蒔`曰：此言刺重舌之法也。舌在上故曰上。舌下生舌謂之重舌，當刺其舌柱，用之以鈹鍼耳。舌柱，舌下之柱也。[九鍼]篇云：鈹鍼取法於劍鋒，廣二分半長四寸，去大癰膿兩熱相爭。[官能]篇云：病為大膿者，取以鈹鍼。】

手屈而不伸者，其病在筋；伸而不屈者，其病在骨。在骨守骨，在筋守筋。
【`馬蒔`曰：此言屈伸可驗筋骨之病，當各守其法以刺之也。凡手雖能屈而實不能伸者，正以筋甚拘攣，故屈易而伸難，其病在筋，治之者亦惟在筋守筋耳，不可誤求之骨也。手雖能伸而實不能屈者，正以骨有所傷，故伸易而屈難，其病在骨，治之者亦惟在骨守骨耳，不可誤求之筋也。】
【`張志聰`曰：夫皮肉筋骨，五臟之外合，脈外之氣分也。此三節皆承上文而言五行之氣，從足上行，如有虛者取之。取者，謂迎其氣之外出也。胃腧在膺中，脾腧在膺旁，肺腧在肩背。心之竅在舌，肝之氣在筋，腎之氣在骨，是五臟之氣虛者，各隨其所在而取之。】
【`張玉師`曰：此論脈外之氣，故在心止言舌而不言脈。本篇重在五行六氣之生始出入，故篇名終始。而論刺則曰虛者取之，曰以鈹鍼也，曰在骨守骨、在筋守筋，讀者味之，其義自得。`張開之`曰：上節曰少陰在下，陽明在上，謂數之始於一而終於五，氣從下而上也。此節先言膺腧，而末言其病在骨，謂數之成於五而歸於一，復從上而下也。】

補須一方實，深取之，稀按其痏，以極出其邪氣；一方虛，淺刺之，以養其脈，疾按其痏，無使邪氣得入。邪氣來也緊而疾，穀氣來也徐而和。脈實者，深刺之以泄其氣；脈虛者，淺刺之使精氣無得出以養其脈，獨出其邪氣。
【`馬蒔`曰：此言補瀉之法，所以出其邪氣而復其正氣也。補瀉之法，須待其一時方實則行瀉法，當深其鍼以取之，少按其痏以極出其邪氣。一時方虛，當淺其鍼以取之，以養其正氣之脈，且急按其痏，無使邪氣又得而入也。蓋邪氣之來，其鍼下必緊而疾，穀氣之來，其鍼下必徐而和，可得而驗者也。況病之虛實，係於脈之虛實，故即脈之虛實，以為刺之深淺，而泄其邪氣，養其正氣焉耳。】
【`張志聰`曰：此論身形之應四方也。一方實，深取之，一方虛，淺刺之。脈實者，深刺之；脈虛者，淺刺之。此論四方之虛實也。刺諸痛者，其脈皆實。】
【`馬蒔`曰：此承上文而言脈實者當瀉，以凡刺諸痛者，其脈必實故也。】
【`張志聰`曰：諸痛者，其脈皆實，言四方之氣，歸於中央而為實也。】

故曰：從腰以上者，手太陰陽明皆主之；從腰以下者，足太陰陽明皆主之。
【`馬蒔`曰：此言病有所主之經見，治之者當分經也。《素問》六微旨曰大論曰：天樞之上，天氣主之；天樞之下，地氣主之。本經[陰陽繫日月]篇曰：腰以上為天，腰以下為地。故曰，從腰以上，手太陰肺經、手陽明大腸經主之，蓋肺經自胷行手，大腸經自手行頭也；從腰以下，足太陰脾經、足陽明胃經主之，蓋脾經自足入腹，胃經自足上至下。四經各有所主，則各經宜各有所取耳。天樞在臍旁二寸。】
【`張志聰`曰：手太陰陽明主天，足太陰陽明主地。身半以上為天，身半以下為地。故者承上文而言，言人之形氣，生於六六之內，應天地之上下四旁，故曰天地為生化之宇。】

病在上者，下取之；病在下者，高取之。病在頭者，取之足；病在腰者，取之膕。
【`馬蒔`曰：此言治病在遠取之法也。有病雖在上，其脈與下通，當取之下。病雖在下，其脈與上通，當取之高。故病在於頭而取之於足，病在於腰而取之於膕，皆在上取下之法也。至於在下取高之義，可類推矣。】
【`張志聰`曰：此言形身之上下，應天地之氣交。[六微旨]論曰：天氣下降，氣流於地，地氣上升，氣騰於天，上下相召，升降相因。是以病在上者下取之，病在下者高取之，因氣之上下升降也。[邪客]篇曰：天圓地方，人頭圓足方以應之。病在頭者取之足，以頭足之應天地也。病在腰者取之膕，以腎臟膀胱之水氣應天泉之上下也。夫謹奉天道，請言終始，知血氣之生始出入，應天地之五運六氣，上下四旁，天道畢矣。】

病生於頭者頭重，生於手者臂重，生於足者足重。治病者，先刺其病所從生者也。
【`馬蒔`曰：此言治病有先取之法也。病生於頭者，其頭必重，餘病皆從此始。故治病者，先取之頭。至於手病而臂重，足病而足重，其法亦猶是耳，即先求其本之義也。】
【`張志聰`曰：上節論上下之氣交，此論天地之定位。頭以應天，足以應地，手足應四旁。蓋天地四方之氣，各有所生之本位，故生於頭者頭重，生於足者足重，隨其所生而取之。重者，守而不動也。`張開之`曰：前節論四方之氣流行，故有一方實，一方虛，如金行乘木，則東方實而西方虛矣。此論上下四方之定位，故生於手者臂重，生於足者足重。】

春氣在毛，夏氣在皮膚，秋氣在分肉，冬氣在筋骨。刺此病者，各以其時為齊。故刺肥人者，以秋冬之齊；刺瘦人者，以春夏之齊。 【 齊、劑同。】
【`馬蒔`曰：此言治法有淺深，當隨時因人而施也。春氣初發在毫毛間，夏氣則出於皮膚，秋氣初入於分肉間，冬氣則入於筋骨。凡刺此病者，春夏則取之毫毛皮膚而淺其鍼，秋冬則取之分肉筋骨而深其鍼，所謂隨時以為劑也。然人之肥者，其病必深，故用秋冬之劑；人之瘦者，其病乃淺，故用春夏之劑。所謂因人而施者又如此。】
【`張志聰`曰：此言三陰三陽之氣，應天地之四時。皮肉筋骨，脈外之氣分也，陰陽之氣始於膚表，從外而內，與經脈之出入不同，故春氣在毛，夏氣在皮膚，秋氣在分肉，冬氣在筋骨。蓋始於皮毛而入於筋骨，自外而內也。肥人之皮膚濕，分肉不解，氣留於陰久，故刺肥人者，以秋冬之齊深取之也。瘦人之皮膚滑，分肉解，氣留於陽久，故刺瘦人者，以春夏之齊淺取之也。齊者，與時一之也。】
【`張開之`曰：首六句論四時，謂氣之從外而入，後四句論肥瘦，謂氣之從內而出。蓋六氣雖運行於膚表，然本於內之所生。】
【`張應略`曰：從外而內，天之氣也。從內而生，人之氣也。人與天地相合，故或從外，或從內，外內出入者也。】

病痛者，陰也。痛而以手按之不得者，陰也，深刺之。病在上者，陽也；病在下者，陰也。癢者，陽也，淺刺之。
【`馬蒔`曰：此言病有陰陽，故刺之有深淺也。陰經為陰，陽經為陽；痛為陰，癢為陽；上為陽，下為陰。病在陰者深刺之，病在陽者淺刺之。】
【`張志聰`曰：此論表裏上下之陰陽。夫表為陽，裏為陰；身半以上為陽，身半以下為陰。病在陽者名曰風，故癢者陽也，病在皮膚之表陽也；病在陰者名曰痺，痺者痛也，故病痛者陰也。以手按之不得者，留痺之在內也。此言表裏之為陰陽也。病在上者為陽，病在下者為陰，以形身之上下分陰陽也。】

病先起陰者，先治其陰，而後治其陽。病先起陽者，先治其陽，而後治其陰。
【`馬蒔`曰：此言病有所由起，故刺有所先也。陰陽者，陰經陽經也。按此節大義，與上病生於頭者頭重一節相同。】
【`張志聰`曰：此承上文而言表裏上下陰陽之氣，交相貫通，故有先後之分焉。《內經》云，陽病者上行極而下，陰病者下行極而上。從內之外者，先調其內；從外之內者，先治其外。】

刺熱厥者，留鍼反為寒；刺寒厥者，留鍼反為熱。刺熱厥者，二陰一陽；刺寒厥者，二陽一陰。所謂二陰者，二刺陰也；一陽者，一刺陽也。
【`馬蒔`曰：此言刺厥病之有法也。　《素問》[厥]論有寒熱二證，刺熱厥者，久留其鍼，反能為寒而熱可去；刺寒厥者，久留其鍼，反能為熱而寒可去。刺熱厥者，補陰經二次，瀉陽經一次，蓋陰盛則陽退，熱當自去也。刺寒厥者，補陽經二次瀉陰經一次，蓋陽盛則陰退，寒當自去也。所謂二陰者，二次刺陰經也；一陽者，一次瀉陽經也，其二陽一陰可推矣。】
【`張志聰`曰：此論寒熱之陰陽厥逆也。刺熱厥者，留鍼俟鍼下寒，乃去鍼也。刺寒厥者，留鍼俟鍼下熱，乃去鍼也。二陰一陽、二陽一陰者。謂寒熱陰陽之氣，互相交通，故不獨取陽而獨取陰也。】
【`張開之`曰：一二者，陰陽水火之生數也。】

久病者，邪氣入深。刺此病者，深內而久留之，間日而復刺之，必先調其左右，去其血脈，刺道畢矣。 【 內、納同。間，去聲。】
【`馬蒔`曰：此言治久病之有法也。】
【`張志聰`曰：人之衛氣，晝行於陽，夜行於陰，應天道之遶地一周，晝明夜晦。病久者，邪氣入深，邪與正爭，則氣留於陰，間日而後出於陽，是以間日復刺之者，俟氣至而取之也。左右者，陰陽之道路也。經脈者，所以行氣血而榮陰陽也。此篇論終始之道，本於五行六氣，五行應神機之出入，六氣應天道之右旋。行鍼之士，能順上下之運行，調左右之間氣，去血脈之宛陳，刺道畢矣。】

凡刺之法，必察其形氣，形肉未脫，少氣，而脈又躁，躁厥者，必為繆刺之。散氣可收，聚氣可布。
【`馬蒔`曰：此言氣虛脈盛者，當行繆刺之法也。形肉雖未脫，元氣則衰少，然而脈又躁動，是謂氣虛脈盛也。當行繆刺之法，即左病取右絡穴，右病取左絡穴是也。其精氣之散者，可以收之；邪氣之聚者，可以散之。】
【`張志聰`曰：此言鍼刺之法，必察其病者之形氣，占其精神而後乃行鍼也。形肉未脫，形氣相得也。夫氣生於下脈，從足而手。少氣者，氣聚於下也。躁者陰之動，象厥逆也。脈又躁厥者，血氣不調和，而反躁逆於上也。繆刺者，左刺右，右刺左，陽取陰，陰取陽，和其血氣，調其陰陽，使經脈之散氣可收，在下之聚氣可布也。】

深居靜處，占神往來，閉戶塞牖，魂魄不散，專意一神，精氣之分，毋聞人聲，以收其精，必一其神，令志在鍼，淺而留之，微而浮之，以移其神，氣至乃休。 【 分，去聲。】
【`馬蒔`曰：此言用鍼者，當預養其神以行鍼也。凡用鍼者，雖占病者之神氣往來，然必先自養其神氣，故深居靜處，閉戶塞牖，魂魄神意精氣皆會於一，令志已在鍼，方淺而留之，或微而浮之，以移病者之神，候其真氣已至，而乃止鍼也。】
【`張志聰`曰：此言醫者當自守其神，令志在鍼也。深居靜處，養其氣也。閉戶塞牖，無外其志也。魂魄不散，精神內守也。夫腎主藏精，開竅於耳，精氣之分，惑於聽聞，是以毋聞人聲，以收其精，必一其神，令志在鍼，神志之專一也。淺而留之，微而浮之，以移其病者之神，候鍼下之，聲至而休，蓋以己之精神，合病者之脈氣也。】

男內女外，堅拒勿出，謹守勿內，是謂得氣。凡刺之禁：新內勿刺，已刺勿內；已醉勿刺，已刺勿醉；新怒勿刺，已刺勿怒；新勞勿刺，已刺勿勞；已飽勿刺，已刺勿飽；已饑勿刺，已刺勿饑；已渴勿刺，已刺勿渴。大驚大恐，必定其氣乃刺之；乘車來者，臥而休之，如食頃乃刺之；出行來者，坐而休之，如行十里頃乃刺之。凡比十二禁者，其脈亂氣散，逆其榮衛，經氣不次，因而刺之，則陽病入於陰，陰病出於陽，則邪氣復生，粗工勿察，是謂伐身。形體淫泆，乃消腦髓，津液不化，脫其五味，是謂失氣也。
【`馬蒔`曰：此言病人善養，與醫人善鍼者為得氣，而反此者為失氣也。氣，真氣也。病人善守禁忌，男子則忌內而謹守勿內，女人則忌外而堅拒勿出，則未刺之先，或已刺之後，真氣不失，是之謂得氣也。然凡刺之禁，曰外曰內，曰醉曰怒，曰勞曰飽，曰饑曰渴，曰驚曰恐，曰車曰步，皆當慎之。正以此十二禁者，脈氣散亂，榮衛相逆，經氣不次，病人失於自守，醫人妄於行刺，則陽病入陰，陰病出陽，邪氣復而真氣衰，不謂之失氣而何？】
【`張志聰`曰：此論刺有十二禁也。男為陽，女為陰。陽在外，故使之內；陰在內，故引之外。謂和調外內陰陽之氣也。堅拒其正氣而勿使之出，謹守其邪氣而勿使之入，是謂得氣也。內者，入房也，新內則失其精矣。酒者熟穀之液，其氣慓悍，已醉則氣亂矣。肝主藏血，怒則氣上，新怒則氣上逆而血妄行矣。煩勞則神氣外張，精氣內絕矣。[脈要精微]論曰：飲食未進，經脈未盛，絡脈調勻，血氣未亂，故乃可診有過之脈。是以已飽勿刺。[平脈]篇曰：穀入於胃，脈道乃行，水入於經，其血乃成。是又已饑勿刺、已渴勿刺也。驚傷神，恐傷精，故必定其氣乃刺之，則存養其精氣神矣。久坐傷肉，故乘車來者，臥而休之。久行傷筋，故出行來者，坐而休之。凡此十二禁者，其脈亂氣散，榮衛逆行，經氣不次，因而刺之，則陽病入於陰，陰病出於陽，邪氣復生，是謂戕伐其身，而形體淫泆矣。腦為精髓之海，津液者，補益腦髓，潤澤皮膚，濡養筋骨，犯此禁者，則津液不化而腦髓消鑠矣。五味入口，藏於腸胃，味有所藏，以養五氣，氣和而生，津液相成，神乃自生。鍼刺之道，貴在得神致氣，犯此禁者，則脫其五味所生之神氣，是謂失氣也。】

太陽之脈，其終也戴眼，反折瘛瘲，其色白絕，皮乃絕汗，絕汗則終矣。少陽終者，耳聾，百節盡縱，目系絕，目系絕一日半則死矣。其死也，色青白乃死。陽明終者，口目動作，喜驚妄言，色黃，其上下之經，盛而不行則終矣。少陰終者，面黑齒長而垢，腹脹閉塞，上下不通而終矣。厥陰終者，中熱嗌乾，喜溺心煩，甚則舌卷卵上縮而終矣。太陰終者，腹脹閉不得息氣，噫善嘔，嘔則逆，逆則面赤，不逆則上下不通，上下不通，則面黑皮毛焦而終矣。
【`馬蒔`曰：此言足之六經，其終各有所候也。足太陽膀胱之脈，起目內眥，上額交巔，從巔入絡腦，還出別下項，循肩膊內，俠脊抵腰中，入循膂，絡腎屬膀胱。故其終時，其眼反戴而上，其背反折而為瘛瘲之狀。色白者，肺絕也，絕汗出而終矣。又足少陽膽經之脈，起於目銳眥，上抵頭角，下目後，入耳中，上走耳前。故其終也，時百節盡縱，而目系絕也。色青白者，金木相剋也。又足陽明胃經之脈，起於鼻交頞中，下循鼻外，上入齒中，還出俠口，環脣下交承漿，其支循喉嚨入缺盆，下腹屬胃絡脾。故其終時，口目動作，喜驚妄言，胃邪盛也。色黃者，土色泄也。上下之經盛而不通者，胃氣絕也。又足少陰腎經主水，其色黑，腎主骨，齒乃骨餘、腎脈入於腹，通竅於二便。故其終時，面黑齒長而垢，腹脹而不通也。足厥陰肝經之脈，循股陰，入毛中，過陰器，抵小腹，上貫膈，布脅肋，循喉嚨。故其終時，中熱嗌乾，喜溺而心煩，甚則舌卷卵縮也。又足太陰脾經之脈，循足大指內側，出腨內，上陰股，入腹上膈，俠咽連舌本，散舌下。故其終時，腹脹閉而不得息，噫嘔交作，上下不通，面黑而皮毛焦也。】
【`張志聰`曰：此歸結終始之道，始於五行而終於六氣也。太陽之脈，起目內眥，上額交巔，從巔入絡腦，還出別下項俠脊抵腰中。太陽乃津液之腑，而為諸陽主氣，血氣絕而不能榮養筋脈，則筋脈急而戴眼反折也。精明五色者，氣之華也，太陽之氣主皮毛，氣絕於皮，則色白而絕汗出也。少陽之脈，起目銳眥入耳中。耳聾者，少陽之脈絕也。少陽主骨，百節盡縱，少陽之氣絕也。少陽屬腎，腎藏志，目系絕者志先死，志先死則一日半死矣。陽明之脈，起於鼻交頞中，入齒中，還出俠口，環脣下，交承漿。口目動作者，陽明之經氣欲絕也。喜驚妄言，色黃，陽明之神氣外出也。上下經者，謂手足陽明之經。盛者盛於外而絕於內也。夫陽明太陰之言上下者，謂從腰以上手太陰陽明皆主之，從腰以下足太陰陽明皆主之，上下之經盛而不通，則終者天地陰陽之氣，不交而絕也。少陰之脈，屬腎絡膀胱，上貫肝膈，入肺中，從肺出絡心。腹脹閉塞者，少陰之脈絕不通也。面黑者，氣色外脫也。齒長者，骨氣不藏也。上下不通者，水火不交也。夫少陰之言上下者，少陰之上，君火主之，謂水火陰陽之氣絕也。厥陰之脈，循陰股，入毛中，過陰器，循喉嚨，入頏顙。舌卷卵縮，厥陰之脈絕也。厥陰從中見少陽之火化，中熱嗌乾心煩者，化氣上出也。肝主疏泄，喜溺者，肝氣下泄也。太陰之脈，上陰股，入腹上膈，俠咽連舌本，散舌下，復從胃注心中。太陰之脈絕不通，是以腹脹不得息，太陰之氣，上走心為噫氣。噫善嘔，嘔則逆，逆則面赤者，從胃而心，心而外脫也。夫上逆於心則見此證，如不逆，則手足二經皆絕，而上下不通矣。上下不通，則土敗而水氣乘之而色黑矣。手太陰之氣絕而皮毛夭焦矣。此六氣終而經脈絕也。蓋氣終則脈終，脈絕則氣絕，譬如人之兄弟，安則俱生，急則俱死矣。夫經脈本於臟腑五行之所生，而外合陰陽之六氣，故首言終始之道，五鍼為紀，末結六經之終，謂生於五行而終於六氣也。`張開之`曰：神在天為風，風生木，木生肝，是天之六氣，化生地之五行，五行生五鍼，五鍼生六經，六經合六氣，蓋原本於天之六氣所生，故終於六經而復歸於天也。】


# 經脈
★ 靈樞·經脈篇第十 【 上】
【`馬蒔`曰：此言十二經脈，故以經脈名篇，實學者習醫之第一要義，不可不究心熟玩也。後世能言不識十二經絡，開口動手便錯，而於此懵然，惜哉！`滑伯仁`《十四經發揮》、《鍼灸聚英》等書，各本於此，但不若此篇尤詳。凡《內經》全書之經絡，皆自此而推之耳。】

雷公問於黃帝曰：禁服之言，凡刺之理，經脈為始，營其所行，制其度量，內次五臟，外別六腑。願盡聞其道。
黃帝曰：人始生，先成精，精成而腦髓生，骨為幹，脈為營，筋為剛，肉為牆，皮膚堅而毛髮長。穀入於胃，脈道以通，血氣乃行。
雷公曰：願卒聞經脈之始生。
黃帝曰：經脈者，所以能决死生，處百病，調虛實，不可不通。
【`馬蒔`曰：此帝因雷公之問，必原脈道之所以行，而示以經脈之所當知也。人之始生，先成於精，精成而腦髓生，以腎通於腦也。其骨為幹，其脈為營，其筋為剛，其肉為牆。至皮膚堅而後毛髮長，及其已生，必穀入於胃，則脈道以通，而血氣乃行。此經脈者，可以決死生，處百病，而調虛實，乃人之不可不知也。】
【`張志聰`曰：此篇論臟腑十二經脈之生始出入，營行脈中，衛行脈外，始於手太陰肺，終於足厥陰肝，周而復始，循度環轉之無端也。人始生先成精者，本於先天水火之精氣，而先生兩腎，腦為精髓之海，腎精上注於腦，而腦髓生。骨為幹者，骨生於水臟，如木之幹也。營者，猶營舍之所以藏血氣也。筋為剛者，言筋之強勁也。肉為牆者，肉生於土，猶城牆之外衛也。皮膚堅而毛髮長，血氣之充盛也。此言皮膚脈肉筋骨，乃五臟之外合，本於先天之精氣也。穀入於胃，脈道以通，血氣乃行，言營衛氣血，生於後天水穀之精也。按血氣之生始出入，陰陽之離合盛衰，非神靈睿聖，焉能洞鑒隔垣？《靈》、《素》二經，君臣諮訪，欲證明斯道也。】

肺手太陰之脈，起於中焦，下絡大腸，還循胃口，上膈屬肺，從肺系橫出腋下，下循臑內，行少陰心主之前，下肘中，循臂內上骨下廉，入寸口，上魚，循魚際，出大指之端。其支者，從腕後直出次指內廉，出其端。是動則病，肺脹滿膨膨而喘欬，缺盆中痛，甚則交兩手而瞀，此為臂厥。是主肺所生病者，欬，上氣喘渴，煩心胷滿，臑臂內前廉痛厥，掌中熱。氣盛有餘則肩臂痛，風寒汗出中風，小便數而欠；氣虛則肩臂痛寒，少氣不足以息，溺色變。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者寸口大三倍於人迎，虛者則寸口反小於人迎也。 【 臑，音猱。數，音朔。】
【`馬蒔`曰：此言肺經脈氣之行，乃為第一經之經脈也。言肺者，即手太陰經之脈也。凡言手者，以其井滎俞經合等穴，自手而始也。凡言足者，以其井滎俞經合等穴，自足而始也。後凡各經分手足者，以此起發也。中焦者，中脘也，在齊上四寸。胃口，胃之上脘，在齊上五寸。絡，猶兜也，如今人橫線為絡而兜物也。循，巡也。膈，隔也。凡人心下有膈膜，前齊鳩尾，後齊十一椎，周圍著脊，所以遮隔濁氣，不使上熏心肺也。肺系者，喉嚨也。喉以候氣，下接於肺。胷旁肋下，謂之腋。膊內肱處，謂之臑，肩肘之間也。臑盡處為肘，肘以下為臂。廉，隅也。手掌後高骨旁動脈為關，關前動脈為寸口。魚謂掌骨之前大指本節之後，其肥肉隆起處，統謂之魚。魚際，則其間之穴名也。端，秒也。瞀，目垂貌。按本經[營衛生會]、五味、邪客、刺節真邪等篇，言人身有前三焦者，宗氣出於上焦，即所謂積於胷中，又謂之積於膻中也，出喉嚨以司呼吸。其營氣者，陰精之氣也，由中焦之氣，陽中有陰者，隨上焦之氣，以降於下焦而生此陰氣，故謂之清者為營，又謂之營氣出於中焦者是也。然營氣陰性精專，隨宗氣以運行於經隧之中，故謂之營行脈中者是也。其衛氣者，陽精之氣也，由下焦之氣，陰中有陽者，隨中焦之氣，以升於上焦而生此陽氣，故謂之濁者為衛，又謂之衛氣出於下焦者是也。然衛氣陽性慓悍，不隨宗氣而行，而自行於各經皮膚分肉之間，故謂之衛行脈外者是也。茲手太陰之脈，起於中焦，下絡大腸，還循胃口，上膈屬肺，從肺系橫出腋下，下循臑內，行少陰心主之前，下肘中，循臂內上骨下廉，入寸口，上魚，循魚際出大指之端者，本言宗氣與營氣同行，而衛氣不與焉者也。即[營衛生會](衛氣)篇所謂與營俱行於陽二十五度，行於陰亦二十五度一周也，故五十度而復大會於手太陰矣，然此特言肺經運行之始耳。起於中焦者，即[營衛生會](衛氣)篇所謂中焦亦並胃中出上焦之後，此所受氣者，泌糟粕，蒸津液，化其精微，上注於肺脈者是也。言由穀氣入胃，其精微之氣，起於中焦，下絡大腸，以肺與大腸相為表裏也。轉循胃之上口，屬之於肺，即從肺系橫出腋下，蓋由胷部第四行之中府、雲門，以出腋下，下循臑內，歷天府、俠白，行於手少陰心經、手厥陰心主包絡兩經之前，下入肘中，抵尺澤穴，即[營衛生會](衛氣)篇所謂上焦出於胃上口，並咽以上貫膈而布胷中，走腋，循太陰之分而行者也。既下肘中，乃循臂內上骨之下廉，歷孔最、列缺，入寸口之經渠、太淵以上魚，又循魚際出大指之端，至少商穴而止也。其支者，如木之有枝，以其自直行之脈而旁行之也。臂骨盡處為腕。脈之大隧為經。交經者為絡。蓋本經經脈，雖終於大指之端，而絡脈之行，從腕後之列缺穴，循合谷上行於食指之端，交於手之陽明經，而由合谷、三間、二間，以至於商陽穴，又隨商陽而上行也。及其動穴驗病，肺發脹滿，致膨膨然而喘急欬嗽，缺盆中痛，甚則交兩手而掣瞀者，此之謂臂氣厥逆。蓋肺脈由中府出腋，循臑下肘入手也。是皆肺經所生之病耳。然又有諸病，或出本經，或由合經，為欬，為上氣，為喘，為渴，為煩心，為胷滿，以肺脈貫膈而布胷中也。為臑臂內前廉痛，為厥掌中熱，脈行手少陰心主之前也。邪氣有餘則為肩臂痛，絡脈交於手上肩背也。於風寒為汗出中風，為小便頻數，而發之為欠，母病及子也。正氣不足，則為肩臂疼痛寒冷，其絡行手陽明也，為少氣不足以息，此本經病也。為溺色變，邪及子也。其諸病有如此者。然盛則當瀉之，虛則當補之。熱則瀉者，疾去其鍼。寒則補者，久留其鍼。脈陷下者，則用艾以灸之。若不盛不虛，則止以本經取之，而不必求之手陽明也。所謂盛者，何以知之？寸口較人迎之脈，三倍而躁，則肺經為實，如終始篇所謂瀉手太陰肺，而補手陽明大腸者是也。虛者何以知之？寸口較人迎之脈，三倍而小，則肺經為虛，如終始篇所謂補手太陰肺，而瀉手陽明大腸者是也。按《難經》二十二難，以是動為氣，所生為血，即動生二字，分為氣血，且以氣先血後為難，不知肺經則言肺所生病，大腸則言津液所生病，胃則言血所生病，脾則言脾所生病，心則言心所生病，小腸則言液所生病，膀胱則言筋所生病，腎則言腎所生病，心主則言脈所生病，三焦則言氣所生病，膽則言骨所生病，肝則言肝所生病，何嘗以所生之病，皆定為血也。今詳本篇前後，辭義分明，不以所動屬氣，所生屬血，明矣。又按[至真要]大論云：所謂動者，知其病也。蓋言凡知太衝、衝陽、尺澤等穴氣絕，為死不治。正以其動則可以驗病，不動則氣絕。此篇是動之義，正言各經之穴，動則知其病耳。再按自此肺經以至肝經，及兩蹻督任，共計一十六丈二尺之脈。宗氣主呼吸而行脈絡，一呼脈行三寸，一吸脈行三寸，呼吸定息，脈行六寸。漏水下一刻，計一百三十五息，脈行八丈一尺；二刻，計二百七十息，脈行一十六丈二尺為一周身；漏水下百刻，計一萬三千五百息，脈行八百一十丈，晝夜共行五十度周於身，並非言手太陰行於寅時，手陽明行於卯時，足陽明行於辰時，足太陰行於巳時，手少陰行於午時，手太陽行於未時，足太陽行於申時，足少陰行於酉時，手厥陰行於戌時，手少陰行於亥時，足少陽行於子時，足厥陰行於丑時。至後世子午流注鍼灸等家，始有為此說者，更為分時註釋。如果十二經分配十二時，則一時止行得一經，何以能八刻之一千八百息，脈行六十四丈八尺，而四度周於身也？又何以能十二時之一萬三千五百息，脈行八百一十丈，而五十度周於身也？況每經體有長短，穴有多寡，假如手少陰心止有九穴，左右計一十八穴，不過自手小指至肘上臑內而已。今曰行於午時，其一時當得一千一百二十五息，脈行六十七丈五尺。較之足太陽膀胱經有六十三穴，左右共計一百二十六穴，直自目之內眥，上行於頭，轉至項後行背四行，下行委中，以至足之小指外側，其穴道身體盡一身之長，今曰行於申時，則一時之中，亦止得息數一千一百二十五息，脈數止得六十七丈五尺乎？其餘各經長短不同，又皆息數脈數，俱以一時之中而盡合乎？所謂一時止行一經者，實理勢之所必無也。彼或以二十三難，始從中焦始字，遂指寅為肺，便以卯為大腸，而直輪至丑為肝經耶？殊不知紀漏者，必始寅初一刻，而經脈運行之始，始於肺經，謂之始於寅時一刻則可，若泥定肺經，止行於寅時則非也。故自二刻一周身之後，又從中焦而起，一日一夜有五十次，起於中焦，合晝夜而皆然。不但寅時而已，何可以始於一刻，而遂指肺之脈行於寅時也。至有以餘時配各經者，又繆之繆矣。`李東垣`《此事難知集》、《鍼灸聚英》及歷朝太醫院刊勒諸經穴名於石碑者，亦以各經分配各時，蓋相仍於後世醫籍，而未究經典耳。考《靈》、《素》，始知非軒岐之本旨也。】
【`張志聰`曰：曰肺曰脈者，乃有形之臟腑經脈；曰太陰者，無形之六氣也。血脈內生於臟腑，外合於六氣，以脈氣分而論之，病在六氣者，見於人迎氣口，病在氣而不在脈也。病在臟腑者，病在內而外見於臟腑所主之尺寸也。合而論之，臟腑經脈內合五行，外合六氣，五六相得而各有合也。故曰，肺手太陰之脈，概臟腑經脈陰陽之氣而言也。此篇論營血，營行脈中，始於手太陰肺，終於足厥陰肝，腹走手而手走頭，頭走足而足走腹，環轉無端，終而復始。六臟之脈屬臟絡腑，六腑之脈屬腑絡臟，臟腑相連，陰陽相貫，先為是動，後及所生。是動者，病在三陰三陽之氣，而動見於人迎氣口，病在氣而不在經。故曰，盛則瀉之，虛則補之，不盛不虛，以經取之。謂陰陽之氣偏盛，淺刺絕皮益深，絕皮以瀉陰陽之盛，致穀氣以補陰陽之虛，此取皮腠之氣分而不及於經也。如陰陽之氣不盛不虛，而經脈不和者，則當取之於經也。所生者，謂十二經脈，乃臟腑之所生，臟腑之病外見於經證也。夫是動者，病因於外，所生者病因於內。凡病有因於外者，有因於內者，有因於外而及於內者，有因於內而及於外者，有外內之兼病者，本篇統論臟腑經氣，故曰，肺手太陰之脈，曰是動，曰所生，治病者當隨其所見之證，以別外內之因，又不必先為是動，後及所生，而病證之畢俱也。是動則病，肺脹膨膨而喘欬，缺盆中痛，甚則交兩手而瞀，此為臂氣厥逆之所致。蓋三陰三陽之氣，各循於手足之經氣，逆於外而病見於內也。所生者，肺臟所生之病，而外見於經證。夫五行之氣，五臟所主，而六腑為之合，故在臟則曰主肺、主脾、主心、主腎、主肝，在腑則曰主津、主液、主氣、主血、主骨、主筋，此皆臟腑所生之病，而外見於經證也。是主肺所生之病，故欬喘上氣，渴而煩心。肺主氣而為水之生原，肺乃心之蓋也，胸滿，臑臂痛，掌中熱，皆經脈所循之部而為病也。氣之盛虛者，謂太陰之氣也。肺俞在肩背，因氣而痛於俞，所謂氣傷痛也。溺色變者，氣虛而不化也。夫三陰三陽之氣，本於陽明胃腑所生，從手陽明之五里，而散行於膚表，肺主氣而外主皮毛，是以手太陰與手足陽明論氣之盛虛，其餘諸經，略而不論也。夫三陰三陽之氣，有因於本氣之盛虛，有因於外感風寒以致氣之盛者，故提於十二經之首，曰風寒汗出中風，蓋以申明三陰三陽之氣在表，而合於天之六氣也。為此是動所生諸病，盛則瀉之，虛則補之，熱則疾出其鍼以瀉其熱，寒則留之，以俟鍼下熱也。艾名冰臺，舉冰向日，能於冰中取火，故氣陷下者灸之，謂能起生陽之氣於陰中也。如陰陽之氣，無有盛虛，而所生之經脈不調者，則當取之於經矣。經者，肺手太陰之脈也。所謂氣之盛者，寸口大三倍於人迎，虛者，寸口反小於人迎也。】
肺臟形象之圖
見圖
【`尚御公`曰：臟腑之氣，候見於手太陰之寸關尺，人迎氣口，左右之寸口也，候法不同，各有分別，故首提曰肺手太陰之脈，復曰氣有盛虛，曰人迎氣口。書不盡言，義已櫽括，讀者當繹思之。`金西銘`曰：終始篇云，少氣者，脈口人迎俱少而不稱尺寸也。言人迎氣口，轉應於尺寸，是尺寸與人迎氣口各有分別。`張玉師`曰：人迎氣口，以左右分陰陽。臟腑之脈，以尺寸分陰陽。】
【 《難經》云：肺重三斤三兩。六葉兩耳，凡八葉。主藏魄，四垂如蓋，附著於脊之第三椎中，有二十四空，行列分布諸臟之氣，為諸臟之華蓋。人有二喉，前喉為喉嚨，通於五臟，主氣出入。《靈樞》[憂恚無言]篇云：咽喉者，氣之所以上下者也。後喉為咽喉，主納水穀，通於六腑。[憂恚無言]篇云：咽喉者，水穀之道也。《難經》云：喉嚨重十二兩，廣二寸，長一尺二寸，九節。咽門重十二兩，廣二寸半，至胃長一尺六寸。[腸胃]篇伯高曰：咽門重十兩，廣長同。《素問》[靈蘭秘典]論云：肺者相傅之官，治節出焉。《靈樞》[本臟]篇云：肺小則少飲，不病喘喝；肺大則多飲，善病胷痺，喉痺，逆氣。肺高則上氣喘息，欬；肺下則居賁迫肺，善脅下痛。肺堅則不病欬上氣，肺脆則苦病消癉易傷。肺端正則和利難傷，肺偏傾則胸偏痛也。又云：白色小理者肺小，粗理者肺大；巨肩反膺陷喉者肺高，合腋張脅者肺下；好肩背厚者肺堅，肩背薄者肺脆；背膺厚者肺端正，脅偏疏者肺偏傾也。】
肺經諸穴之圖
見圖
【`馬蒔`曰：欲明經脈，須熟穴名，徐氏歌俱自井滎而始，殊非本篇各經起止正義。滑氏歌合於起止，似無意味，讀者難之。今各陰經照滑氏，陽經照徐氏，則合於起止，且長短句法，亦照徐氏，學者頗便。惟先熟穴名，而經脈自了然矣。俗醫云：吾大方脈，非鍼灸科，何須識各穴名？此所以為庸下，而不能入軒岐正脈也。】
【 [肺經諸穴歌]手太陰，十一穴，中府雲門天府列；俠白下尺澤，孔最見列缺；經渠太淵下魚際，抵指少商如韭葉。古離爪甲如韭，今如米許。】
【 [分寸歌]太陰肺兮出中府，雲門之下一寸許。雲門璇璣旁六寸，巨骨之下二骨數。天府腋下三寸求，俠白肘上五寸主。尺澤肘中約橫紋，孔最腕上七寸取。列缺腕側一寸半，經渠寸口陷中是。太淵掌後橫紋頭，魚際節後散脈舉。少商大指端內側，此穴若鍼疾減愈。】
【 雲門：巨骨下，俠氣戶旁二寸陷中，去中行任脈六寸。氣戶：巨骨下，去俞府兩旁各二寸陷中，去中行任脈四寸，去膺窻四寸八分。俞府：巨骨下，璇璣旁二寸陷中。璇璣：天突下一寸。天突：結喉下四寸宛宛中。凡十一穴。】
【 右挨穴之法，由天突起至璇璣，由璇璣至雲門，其法甚簡。後倣此。】

大腸手陽明之脈，起於大指次指之端，循指上廉，出合谷兩骨之間，上入兩筋之間，循臂上廉，入肘外廉，上臑外前廉，上肩出髃骨之前廉，上出於柱骨之會，上下入缺盆，絡肺下膈屬大腸。其支者，從缺盆上頸貫頰，入下齒中，還出挾口，交人中，左之右，右之左，上挾鼻孔。是動則病齒痛頸腫。是主津液所生病者，目黃口乾，鼽衂喉痺，肩前臑痛，大指次指痛不用。氣有餘則當脈所過者熱腫，虛則寒慄不復。為此諸病，盛則瀉之，虛則補之，熱則疾之，寒則留之，陷下則灸之，不盛不虛以經取之。盛者人迎大三倍於寸口，虛者人迎反小於寸口也。 【 髃，音魚。鼽，音求。衂，女六切。】
【`馬蒔`曰：此言大腸經脈氣之行，乃為第二經也。大指次指者，手大指之次指，即第二指名食指也。肺經本出於大指，而大腸經則出於次指，茲言大指次指者，乃大指之次指，非言既出於大指，而又出於次指也。循指之指，正次指也。合谷者，本經穴也，俗名虎口。肩端兩骨間為髃骨。肩髀上際處為天柱骨。缺盆在結喉兩旁之高骨，形圓如缺盆，然乃足陽明胃經穴也。頭莖為頸，耳以下曲處為頰。言大腸者，乃手陽明經之脈，受手太陰之交，遂起於次指之端，循此次指之商陽、二間、三間之上廉，出合谷穴，在兩骨之間，又上陽谿穴，即兩筋之間，又循臂之上廉，偏歷、溫溜、下廉、上廉、三里，入肘外廉之曲池穴，上循臑外之前廉，歷肘髎、五里、臂臑以上肩之肩髃穴，又出髃骨之前廉，循巨骨穴上出天柱骨之會，上會於大椎，自大椎而下入缺盆，循足陽明經脈外絡繞肺臟，復下膈當天樞之外，會屬於大腸也。其支別者，雖由偏歷而入，又自缺盆上行於頸，循天鼎扶突上貫於頰，入下齒縫中，復出挾口兩吻，相交於人中之內，左脈往右，右脈往左，上挾鼻孔，循禾髎、迎香而終，以交於足陽明胃經也。及其動穴驗病，則為齒痛，以脈入齒縫也；為頸腫，脈上行也。是主津液所生之病耳。又有諸病之生，或出本經，或由合經。為目黃，大腸內熱也。為口乾，脈挾口也。為鼽為衂，脈挾鼻孔也。為喉痺，脈出挾口也。為肩之前臑痛，脈上臑肩也。為大指之次指不能舉用，井滎五俞，皆由次指而上也。其邪氣有餘而實，則凡脈所經過者，皆熱而腫；其正氣不足而虛，則為寒慄不能遽復。然盛則當瀉之，虛則當補之，熱則瀉者疾去其鍼，寒則補者久留其鍼，脈陷下者則用艾以灸之，若不盛不虛，則止以本經取之，而不必求之手太陰肺經也。所謂盛者，何以知之？人迎較寸口之脈，三倍而躁，則大腸經為實，如終始篇所謂瀉手陽明大腸而補手太陰肺者是也。虛者何以知之？人迎較寸口之脈，三倍而小，則大腸經為虛，如終始篇所謂瀉手太陰肺，而補手陽明大腸者是也。】
【`張志聰`曰：是動則病齒痛頸腫者，蓋氣傷痛，形傷腫，因氣以及形也。大腸傳導水穀，變化精微，故主所生津液病則津液竭而火熱盛，故為目黃口乾鼽衂喉痺諸證。肩臑及大指之次指，皆大腸經脈所循之部分，如腑氣有餘，則當脈所過之處熱腫，腑氣虛則寒慄不復，手陽明之主氣也。為此是動所生諸病，盛則瀉之，虛則補之，熱則疾之，寒則留之，陷下則灸之，不盛不虛以經取之。盛者，人迎大三倍於寸口，虛者，人迎反小於寸口也。蓋申明盛虛者，乃三陰三陽之氣，如氣不盛，虛則當取之於經。】
【 [平人絕谷]篇伯高曰：廻腸大四寸，徑一寸寸之少半，長二丈一尺，受穀一斗，水七升半。《難經》云：大腸重二斤十二兩，長二丈一尺，廣四寸，徑一寸，當齊右廻十
大腸腑形象之圖
見圖
大腸經諸穴之圖
見圖
六曲。《素問》[靈蘭秘典]論云：大腸者，傳導之官，變化出焉。《靈樞》[本臟]篇云：肺應皮。皮厚者大腸厚，皮薄者大腸薄；皮緩腹裏大者大腸大而長，皮急者大腸急而短；皮滑者大腸直，皮肉不相離者大腸結。】
【 [大腸經諸穴歌]手陽明，廿穴名，循商陽二間三間而行，歷合谷陽谿之俞，過偏歷溫溜之濱。下廉上廉，三里而近。曲池肘髎，五里之程。臂臑肩髃，上於巨骨，天鼎紆乎扶突，禾髎脣連，迎香鼻迫。】
【 [分寸歌]商陽食指內側邊，二間來尋本節前。三間節後陷中取，合谷虎口岐骨間。陽谿上側腕中是，偏歷腕後三寸安。溫溜腕後去五寸，池前五寸下廉看。池前三寸上廉中，池前二寸三里逢。曲池曲骨紋頭盡，肘髎大骨外廉近。大筋中央尋五里，肘上三寸行向裏。臂臑肘上七寸量，肩髎肩端舉臂取。巨骨肩尖端上行，天鼎喉旁四寸真。扶突天突旁三寸，禾髎水溝旁五分。迎香禾髎上一寸，大腸經穴自分明。左右凡四十穴。】

胃足陽明之脈，起於鼻之交頞中，旁約太陽之脈，下循鼻外，上入齒中，還出挾口環脣，下交承漿，卻循頤後下廉，出大迎，循頰車，上耳前，過客主人，循髮際至額顱；其支者，從大迎前下人迎，循喉嚨入缺盆，下膈屬胃絡脾；其直者，從缺盆下乳內廉，下挾臍，入氣街中；其支者，起於胃口，下循腹裏，下至氣街中而合，以下髀關，抵伏兔，下膝臏中，下循脛外廉，下足跗，入中指內間；其支者，下廉三寸而別，下入中指外間；其支者，別跗上，入大指間，出其端。是動則病洒洒振寒，善呻數欠，顏黑，病至則惡人與火，聞木聲則惕然而驚，心欲動，獨閉戶塞牖而處，甚則欲上高而歌，棄衣而走，賁響腹脹，是為骭厥。是主血所生病者，狂瘧溫淫，汗出鼽衂，口喎脣胗，頸腫喉痺，大腹水腫，膝臏腫痛，循膺、乳、氣街、股、伏兔、骭外廉、足跗上皆痛，中指不用。氣盛則身已前皆熱，其有餘於胃，則消穀善饑，溺色黃。氣不足則身已前皆寒慄，胃中寒則脹滿。為此諸病，盛則瀉之，虛則補之，熱則疾之，寒則留之，陷下則灸之，不盛不虛以經取之。盛者人迎大三倍於寸口，虛者人迎反小於寸口也。 【 頞，音遏。顱，音盧。髀，音彼。臏，音賓。數，音朔。骭，音干。喎，苦乖切。】
【`馬蒔`曰：此言胃經脈氣之行，乃為第三經也。山根為頞，顋下為頷，頷中為頤，顋上為髮際，髮際前為額顱，股內為髀，髀前膝上起肉處為伏兔，伏兔後為髀關，挾膝筋中為臏，脛骨為骭，足面為跗也。足陽明胃經之脈，受手陽明之交，起於鼻之兩旁迎香穴，上行而左右相交於頞中，過睛明之分，下循鼻外，歷承泣、四白、巨髎，上入齒中，還出挾口兩吻地倉，環繞唇下左右，相交於承漿，卻循頤後下廉，出大迎，循頰車，上耳前，歷下關，過客主人，循髮際，行懸釐、頷厭之分，經頭維會於額顱之神庭。其支別者，從大迎前下人迎，循喉嚨，歷水突、氣舍入缺盆，行足少陰俞府之外，下膈當上脘、中脘之分，屬胃絡脾。其直行者，從缺盆而下，下乳內廉，循氣戶、庫房、屋翳、膺窻、乳中、乳根、不容、承滿、梁門、關門、太乙、滑肉門，下挾臍，歷天樞、外陵、大巨、水道、歸來諸穴，而入氣衝中。又其支者，自屬胃處起胃下口，循腹裏，過足少陰肓俞之外，本經之裏，下至氣街中，與前之入氣街者合，既相合於氣街，乃下髀關，抵伏兔，歷陰市、梁丘，下入膝臏中，經犢鼻，下循足面之衝陽、陷谷，入中指外間之內庭，至厲兌穴而終也。其絡脈之支別者，自膝下三寸，循三里穴之外別下，歷上廉、條口、下廉、豐隆、解谿、衝陽、陷谷，以至內庭、厲兌而合也。又其支者，別跗上衝陽穴，別行入大指間，出足厥陰行間穴之外，循大指下，出其端，以交於足太陰也。及其動穴驗病，陽明虛則洒洒振寒，善呻且數，數而欠。[瘧]論云：陽明虛則寒慄鼓頷，其顏則黑，如病至時，則惡人與火，聞木音則惕然而驚，心欲動也。《素問》[陽明脈解]篇云：陽明主肉，其脈血氣盛，邪客之則熱，熱甚則惡火。又云：陽明厥則喘而悗，悗則惡人。又曰：胃者土也，故聞木音而驚者，土惡木也。又[脈解]篇云：所謂甚則惡人與火，聞木音則惕然而驚者，陽氣與陰氣相搏，水火相惡，故惕然而驚也，獨閉戶塞牖而處。[脈解]篇云：所謂欲獨閉戶牖而處者，陰陽相搏也。陽盡而陰盛，故欲獨閉戶牖而處也，甚則欲上高而歌，棄衣而走。[陽明脈解]篇岐伯曰：四肢者，諸陽之本也。陽盛則四肢實，實則能登高也。熱盛於身，故棄衣而走也。為賁響腹脹，以陽明火盛而與水相激，故有聲及脹也。其氣厥逆，則從骭而厥，脈自足次指從胻外廉上行，是乃陽明血分所生之病耳。然又有諸病或出本經，或由合經，為狂為瘧，其氣溫熱而淫泆，為汗出，為鼽為衂，脈循鼻外也。為口喎，為脣胗，挾口環脣也。為頸腫，循頤出大迎也。為喉痺，循喉嚨入缺盆也。為大腹水腫，循腹裏也。為膝臏腫痛，膝臏本經穴也，又循膺窻、乳中、乳根、氣街，股之梁丘、陰市、伏兔，胻外廉三里，足跗上陷谷、衝陽、解谿皆痛，為足中指不能舉用，脈行於次指而中指相連也。如邪氣盛，則身已前皆熱，其熱有餘於胃，則消穀善饑，為溺色黃，胃熱，下入膀胱也。如正氣不足，則身已前皆寒慄，如胃中寒則脹滿。且邪氣盛則當瀉之，正氣虛則當補之，熱則速去其鍼而瀉之，寒則久留其鍼而溫之。脈下陷者，則用艾以灸之，若不盛不虛，則以本經取之，而不必求之於足太陰脾經也。所謂盛者，何以驗之？人迎較寸口之脈，大者三倍，則胃經為實。如終始篇所謂瀉足陽明胃，而補足太陰脾者是也。虛者何以驗之？人迎較寸口之脈，小者三倍，則胃經為虛。如終始篇所謂補足陽明胃，而瀉足太陰脾者是也。】
【`張志聰`曰：胃足陽明之脈，是動則病洒洒振寒，蓋陽明者午也，陽盛而陰氣加之，故洒洒振寒也。善呻者，陽氣鬱而欲伸出之。數欠者，陽欲引而上也。顏黑者，陰氣加於上，此病在陽明之氣也。病至者，病氣而至於經脈也。陽明之脈病，則惡聞人與火，聞木音則惕然而驚，胃絡上通於心，故心欲動也。陰陽相搏，故欲獨閉戶牖而居。陽盛則四肢實，實則登高而歌，熱盛於身，故棄衣而走也。陽明之脈，下膈屬胃絡脾，故賁響腹脹，此陽明之氣，厥逆於經，而為此諸證，故曰是為骭厥。蓋陽朋之經脈，循脛骭而下也。夫有病氣而不及於經者，有病在氣而見經證者，有經氣之兼病者，有病氣而轉入於經者，故曰，可分而可合也。本經曰：穀入於胃，脈道以通，血氣乃行。[平脈]篇曰：水入於經而血乃成。胃為水穀之海，主生此營血，是故主血所生病者，為狂為溫瘧。汗出者，胃氣熱而蒸發水液之汗也。鼽衂者，經氣熱也。口喎脣胗，頸腫喉痺，腹腫膝痛，膺股骭跗皆痛者，陽明經脈之為病也。如陽明氣盛於外，則身以前皆熱，盛於內則有餘於胃，而消穀善饑，溺色黃。如氣不足則身以前皆寒慄，胃中寒則脹滿。經云：三陽為經，二陽為維，一陽為遊部。蓋陽明經氣維於身之前，太陽經氣經於身之後，少陽之氣為游行出入之樞也。為此是動所生諸病，盛則瀉之，虛則補之，熱則疾之，寒則留之，陷下則灸之，不虛不實以經取之。夫氣生於陽明，而主於手太陰，故在手太陰手足陽明，論氣之有餘不足，在諸經止論是動所生。】
【 [平人絕谷]篇伯高曰：胃大一尺五寸，徑五寸，長二尺六寸，橫屈受水穀三斗五升，其中之穀，常留二斗，水一斗五升而滿。《難經》云：胃重二斤一兩。《素問》[靈蘭秘典]論云：脾胃者，倉廩之官，五味出焉。《靈樞》[本臟]篇云：脾應肉。肉䐃堅大者胃厚，肉䐃麼者胃薄；肉䐃小而麼者胃不堅，肉䐃不稱身者胃下，胃下者下脘約不利；肉䐃不堅者胃緩，肉䐃無小裹累者胃結胃結者上脘約不利也。】
胃腑形象之圖
見圖
【 [胃經諸穴歌]足陽明四十五，自承泣四白而數，巨髎有地倉之積，大迎乘頰車之夥，下關頭維及人迎，水突氣舍與缺盆。氣戶兮庫房屋翳，膺窻兮乳中乳根。不容承滿，梁門關門；太乙滑肉，天樞外陵。大巨從水道歸來，氣衝入髀關之境。伏兔至陰市梁丘，犢鼻自三里而行。上巨虛兮條口，下巨虛兮豐隆。解谿衝陽入陷谷，下內庭厲兌而終。】
胃經諸穴之圖
見圖
【 [分寸歌]胃之經兮足陽明，承泣目下七分尋。四白目下方一寸，巨髎鼻孔旁八分。地倉夾吻四分近，大迎頷下寸三分。頰車耳下八分穴，下關耳前動脈行。頭維神庭旁四五，人迎喉旁寸五真。水突筋前迎下在，氣舍突下穴相乘。缺盆舍下橫骨內，各去中行寸半明。氣戶璇璣旁四寸，至乳六寸又四分。庫房屋翳膺窻近，乳中正在乳頭心。次有乳根出乳下，各一寸六不相侵。卻去中行須四寸，以前穴道與君陳。不容巨闕旁三寸，卻近幽門寸五新。其下承滿與梁門，關門太乙滑肉門。上下一寸無多少，共去中行三寸尋。天樞臍旁二寸間，樞下一寸外陵安。樞下二寸大巨穴，樞下四寸水道全。樞下六寸歸來好，共去中行二寸邊。氣衝鼠鼷上一寸，又去中行四寸專。髀關膝上有尺二，伏兔膝上六寸是。陰市膝上方三寸，梁丘膝上二寸記。膝髕陷中犢鼻存，膝下三寸三里至。膝下六寸上廉穴，膝下七寸條口位。膝下八寸下廉看，膝下九寸豐隆系。卻是踝上八寸量，比那下廉外邊綴。解谿去庭六寸半，衝陽庭後五寸換。陷谷庭後二寸間，內庭次指外間現，厲兌大指次指端，去爪如韭胃井判。】
【 神庭：督脈穴，在中行髮際上五分。頭維：去神庭四寸五分。氣舍：在水突下。自氣戶至乳根六穴，上下相去各一寸六分，去中行任脈各四寸。巨闕：任脈穴，臍上六寸五分。幽門：腎經穴，巨闕旁一寸五分，在胃經任脈二脈中。鼠鼷，橫骨盡處。解谿去庭者，去內庭也。內庭：在足大指次指外間陷中。】
【 愚按足陽明胃經穴，自缺盆、氣戶、庫房、屋翳、膺窻、乳中、乳根，去中行各四寸，上下相去各一寸六分；自不容、承滿、梁門、闕門、太乙、滑肉門，去中行各三寸，上下相去各一寸；自天樞、外陵、大巨、水道、歸來，去中行各二寸，上下相去不等，其氣衝一穴，則又去中行二寸，鼠鼷上一寸，其屈曲有如此者。徐氏鍼灸書皆以二行言之，誤矣。左右各四十五穴，凡九十穴。】

脾足太陰之脈，起於大指之端，循指內側白肉際，過核骨後，上內踝前廉，上踹內，循脛骨後，交出厥陰之前，上膝股內前廉，入腹屬脾絡胃，上膈挾咽連舌本，散舌下；其支者，復從胃別上膈注心中。是動則病舌本強，食則嘔，胃脘痛，腹脹善噫，得後與氣則快然如衰，身體皆重。是主脾所生病者，舌本痛，體不能動搖，食不下，煩心，心下急痛，溏瘕泄，水閉，黃疸，不能臥，強立股膝內腫厥，足大指不用。為此諸病，盛則瀉之，虛則補之，熱則疾之，寒則留之，陷下則灸之，不盛不虛以經取之。盛者寸口大三倍於人迎，虛者寸口反小於人迎也。 【 踝，胡瓦切。】
【`馬蒔`曰：此言脾經脈氣之行，乃為第四經也。核骨一作覈骨，俗云孤拐骨，即足跟後兩旁起骨是也。腓腹為腨，髀內為股，臍上為腹。咽以嚥物，居喉之前，至胃長一尺六寸，為胃之系。舌本，舌根也。足太陰脾經之脈，起於足大指之隱白穴，受足陽明之交也。循大指內側白肉際大都穴，過核骨後，歷太白、公孫、商丘，上內踝前廉之三陰交，又上腨內，循胻骨後之漏谷，上行二寸，交出足厥陰之前，至地機、陰陵泉，上循膝股前廉之血海、箕門，迤邐入腹，經衝門、府舍、中極、關元，復循腹結、大橫，會下脘，歷腹哀，過日月、期門之分，循本經之裏，下至中脘之際，以屬脾絡胃。又由腹哀上膈，循食竇、天谿、胷鄉、周榮，曲折向下至大包。又自大包外曲折向上會中府，上行人迎之裏，挾喉連舌本，散舌下而終。其支行者，由腹哀別行，再從胃部中脘穴之外上膈，注於膻中之裏，心之分，以交於手少陰心經也。及其動穴驗病，則為舌本強，脈挾咽連舌本，散舌下也。為食則嘔，脾主化食。為胃脘痛，絡於胃也。為腹脹，脈入腹也。為善噫，本經[口問]篇：寒氣客於胃，厥逆從下上散，復出於胃，故為噫。得去後與泄氣，則病快然如衰，脾氣輸泄也。身體皆重，脾主肉也。是皆本經所生之病也。又有諸病之生，或由本經，或由合經，其舌本痛，體不能動搖，較上舌本強，身體重為甚。食不下，不但嘔而已。煩心，心下急痛，脈注心中也。溏瘕泄，脾氣不實也。水閉即[六元正紀]大論有甚則水閉跗腫，言水蓄於內，而大小便皆閉也。黃疸不能臥，強立股膝內如血海、期門、衝門、等處腫厥，足大指如隱白、大都、太白等處不能舉用。然邪氣盛者則瀉之，正氣虛者則補之，熱則疾去其鍼，寒則久留其鍼，脈陷下者則用艾以灸之，若不盛不虛，則以本經取之，而不必求之足陽明胃經也。所謂盛者何以驗之？寸口較人迎之脈大者三倍，則脾經為實，如終始篇所謂瀉足太陰脾，而補足陽明胃者是也。虛者何以驗之？寸口較人迎之脈小者三倍，則脾經為虛，如終始篇所謂補足太陰脾而瀉足陽明胃者是也。】
【`張志聰`曰：脾足太陰之脈，是動則病氣而及於經，從經而及於臟腑，故為舌本強，食則嘔，胃脘痛，腹脹諸證。善噫者，脾氣上走心為噫。得後與氣則快然如衰者，厥逆從上下散也。身體皆重，太陰之氣逆也。是主脾所生之經脈病者。舌本痛，蓋病太陰之氣，則為舌本強。食則嘔，氣逆之為病也。在脾臟所生之經脈病者，則為舌本痛，食不下，經脈之為病也。氣主呴之，病在氣，故身體皆重。經脈者，所以濡筋骨而利關節，病在血脈，故體不能動搖，此太陰之是動，脾臟之所生，外內出入而見證之少有別也。脾脈注心中，故煩心，心下急痛，脾家實則為瘕泄水閉黃疸，此臟病之在內也。不能臥，強立膝股內腫，足大指不用，經病之在外也。此太陰經脈脾臟之病，內外出入之見證也。明乎臟腑陰陽經氣出入之理，本經大義，思過半矣。】
【 《難經》云：脾重二斤三兩，扁廣三寸，長五寸，有散膏半斤，主裹血，溫五臟，主藏意。《素問》[靈蘭秘典]論云：脾胃者，倉廩之官，五味出焉。《靈樞》[本臟]篇云：脾小則臟安，難傷於邪也。脾大則苦湊䏚而痛，不能疾行。脾高則䏚引季脅而痛。脾下則下加於大腸，下加於大腸，則臟苦受邪。脾堅則臟安難傷。脾脆則善病消癉易傷。脾端正則和利難傷。脾偏傾則善滿善脹也。又云：黃色小理者脾小，粗理者脾大；揭脣者脾高，脣下縱者脾下；脣堅者脾堅，脣大而不堅者脾脆；脣上下好者脾端正，脣偏舉者脾偏傾也。】
脾臟形象之圖
見圖
【 [脾經諸穴歌]足太陰脾中州，二十一穴隱白遊。赴大都兮瞻太白，訪公孫兮至商丘。越三陰之交，而漏谷地機；可即步陰陵之泉，而血海箕門是求。入衝門兮府舍軒豁，解腹結兮大橫優游。腹哀食竇兮，接天谿而同派；胷鄉周榮兮，綴大包而如鉤。】
【 [分寸歌]大指端內側隱白，節後陷中求大都。太白內側核骨下，節後一寸公孫呼。商丘內踝陷中遭，踝上三寸三陰交。踝上六寸漏谷是，踝上五寸地機朝。膝下內側陰陵泉，血海膝臏上內廉。箕門穴在魚腹取，動脈應手越筋間。衝門期下尺五分，府舍期下九寸看。腹結期下六寸入，大橫期下五寸半。腹哀期下方二寸，期門肝經穴道現。巨闕之旁四寸五，卻連脾穴休胡亂。自此以上食竇穴，天谿胸鄉周榮貫。相去寸六無多寡，又上寸六中府換。大包腋下有六寸，淵液腋下三寸絆。】
脾經諸穴之圖
見圖
【 陰陵泉：與陽陵泉穴相對。期門：肝經穴，巨闕旁四寸五分。巨闕：任脈穴，臍上六寸五分。中府：肺經穴。淵液：膽經穴，腋下三寸，與下脾經大包穴相連。】
【 愚按：中府，肺經穴也。周榮、胸鄉、天谿、食竇，脾經穴也。期門，肝經穴也。肝經之下，有脾經之腹哀、大橫、腹結、府舍、衝門諸穴，則中行開四寸五分。三經之穴，上下相連。左右計四十二穴。】

心手少陰之脈，起於心中，出屬心系，下膈絡小腸；其支者，從心系上挾咽，繫目系；其直者，復從心系卻上肺，下出腋下，循臑內後廉，行手太陰心主之後，下肘內，循臂內後廉，抵掌後銳骨之端，入掌內後廉，循小指之內出其端。是動則病嗌乾，心痛，渴而欲飲，是為臂厥。是主心所生病者，目黃脅痛，臑臂內後廉痛厥，掌中熱痛。為此諸病，盛則瀉之，虛則補之，熱則疾之，寒則留之，陷下則灸之。不盛不虛，以經取之。盛者寸口大再倍於人迎，虛者反小於人迎也。
【`馬蒔`曰：此言心經脈氣之行，乃為第五經也。心系有二，一則上與肺相通而入肺大葉間，一則由肺葉而下曲折向後，並脊裏而與細絡相連貫。脊髓與腎相通，正當七節之間，蓋五臟系皆通於心，而心通五臟系也。手少陰經起於心，循任脈之外，屬心系，下膈，當臍上二寸之分，絡小腸。其支者，從心系出任脈之外，上行而挾咽繫目也。其直者，復從心系直上至肺臟之分，出循腋下抵極泉也。自極泉下循臑內後廉，行手太陰心主兩經之後，歷青靈穴，下肘內廉，抵少海。手腕下踝為兌骨。自少海而下，循臂內後廉，歷靈道、通里，至掌後兌骨之端，經陰郄、神門入掌內廉，至少府，循小指端之少衝而終。以交於手太陽也。及其動穴驗病，則為嗌乾，以脈上挾咽也。心痛為本經病，渴而欲飲，心火內炎也。是乃臂氣逆而上行，脈循臂而上肘臑腋也。此心所生之病也。又有諸病之生，或出本經，或由合經。為目黃，脈繫目系也。為脅痛，脈出腋下也。臑臂內後廉痛厥，脈循臂臑後廉也。掌中熱痛，心包絡所屬，心為君主，病同。然邪氣之盛者則當瀉之，正氣之虛者則當補之，熱則瀉者疾去其鍼，寒則溫者久留其鍼，脈陷下者則用艾以灸之。若不盛不虛，則止取之本經，而不必求之手太陽小腸經也。所謂盛者，何以驗之？寸口較人迎之脈大者，二倍而躁，則心經為實，如終始篇所謂：瀉手少陰心而補手太陽小腸者是也。虛者何以驗之？寸口較人迎之脈小者，二倍而不躁，言人迎大二倍而躁也。此則心經為虛，如終始篇所謂：補手少陰心而瀉手太陽小腸者是也。】
【`張志聰`曰：少陰之上，君火主之，故是動則病嗌乾，心痛，渴而欲飲，少陰之氣盛也。是主心所生病者，目黃，心系上繫於目，心火盛故黃也。臑臂，掌中心脈所循之部分，蓋心所生之病，而外及於經脈也。】
【 心重一十二兩，附著於脊之第五椎，居肺下膈上，中有七孔三毛，盛精汁三合，主藏神。《素問》[靈蘭秘典]論：心者君主之官，神明出焉。】
【 《靈樞》[本臟]篇云：心小則安，邪弗能傷，易傷以憂；心大則憂不能傷，易傷於邪。心高則滿於肺中，悗而善忘，難開以言；心下則臟外易傷於寒，易恐以言。心堅則臟安守固；心脆則善病消癉熱中。心端正則和利難傷；心偏傾則操持不一，無守司也。赤色小理者心小，粗理者心大；無𩩲骭者心高，𩩲骭小短舉者心下；𩩲骭長者心下堅，𩩲骭弱小以薄者心脆；𩩲骭直下不舉者，心端正，𩩲骭倚一方者，心偏傾也。】
心臟形象之圖
見圖
【 [心經諸穴歌]手少陰九穴成，極泉青靈少海行。自靈道通里，過陰郄神門，抵於少府，少衝可尋。】
心經諸穴之圖
見圖
【 [分寸歌]少陰心起極泉中，腋下筋間脈入胷。青靈肘上三寸取，少海肘後五分容。靈道掌後一寸半，通里腕後一寸同。陰郄腕後方半寸，神門掌後兌骨隆。少府節後勞宮直，小指內側取少衝。】
【 極泉：循臂內腋下筋間動脈入胷。青靈：伸肘舉臂取之。少海：肘內廉節後大骨，外去肘端五分，屈肘向頭得之。左右凡一十八穴。】


★ 靈樞·經脈篇第十 【 中】

小腸手太陽之脈，起於小指之端，循手外側上腕，出踝中，直上循臂骨下廉，出肘內側兩筋之間，上循臑外後廉，出肩解，繞肩胛，交肩上，入缺盆，絡心，循咽下膈抵胃，屬小腸；其支者，從缺盆循頸上頰，至目銳眥，卻入耳中；其支者，別頰上䪼抵鼻，至目內眥，斜絡於顴。是動則病嗌痛，頷腫不可以顧，肩似拔，臑似折。是主液所生病者，耳聾目黃，頰腫頸頷肩臑肘臂外後廉痛。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者人迎大再倍於寸口，虛者反小於寸口也。 【 䪼，音拙。】
【`馬蒔`曰：此言小腸經脈氣之行，乃為第六經也。臂骨盡處為腕，腕下兌骨為踝，脊兩旁為膂，膂上兩角為肩解，肩解下成片骨為肩胛，目外角為銳眥，目下為䪼，目內角為內眥也。手太陽小腸經之脈，起於小指少澤穴，受手少陰心經之交也，由是循外側之前谷、後谿上腕，出踝中，歷腕骨、陽谷、養老穴，直上循臂骨下廉支正，出肘內側兩筋之間，歷小海穴，上循臑外廉，行手陽明少陽之外，上肩，循肩貞、臑俞、天宗、秉風、曲垣、肩外俞、肩中俞諸穴，乃上會大椎左右，相交於兩肩之上，自交肩下入缺盆，循肩向腋下行，當膻中之分，絡心，循胃系下膈，過上脘抵胃，下行任脈之外，當臍上二寸之分，屬於小腸。其支行者，從缺盆循頸之天窻、天容上頰，抵顴髎，上至目銳眥，過瞳子髎，卻入耳中，循聽宮而終焉。其支別者，別循頰，上䪼抵鼻，至目內眥睛明穴，以斜絡於顴，而交於足太陽經也。及其動穴驗病，則為嗌痛，為頷腫不可以顧，以脈循咽、循頸上頰也。為肩似拔而痛，以脈出肩解繞肩胛也。為臑似折而難舉，以脈循於臑也。是主心液不足而生病也。又有諸病之生，或出本經，或由合經。為耳聾，以脈入耳中循聽宮也。為目黃，支脈入目銳眥內眥也。為頰腫，支脈上頰別循頰也。為頸頷肩臑肘臂外後廉痛，是皆經脈所過之處。故邪氣盛則瀉之，正氣虛則補之，熱則疾去其鍼，寒則久留其鍼，脈下陷者，則用艾以灸之。若不盛不虛，則止取之本經，而不必求之手少陰心經也。所謂盛者，何以驗之？人迎較寸口之脈大者，二倍而躁，則小腸經為實，如終始篇所謂瀉手太陽小腸而補手少陰心者是也。人迎較寸口之脈小者，二倍而不躁，則小腸經為虛，如終始篇所謂補手太陽小腸而瀉手少陰心者是也。】
【`張志聰`曰：小腸手太陽之脈，是動則病嗌痛，頷腫，乃病氣而及於有形，故復曰似拔似折，皆形容氣逆之所致也。小腸為受盛之官，化水穀之精微，故主液，小腸所生病者，為耳聾，目黃，頰腫，頸項肘臂痛，皆經脈所循之部分而為病也。`尚御公`曰：臟腑雌雄相合，並受五行之化，故在臟主臟，以合五行，在腑則以六腑所生之血氣津液筋骨而為病，蓋病則所主之氣不足，而病生於外矣。】
【 《靈樞》[平人絕穀]篇云：小腸大二寸半，徑八分分之少半，長二丈二尺，受穀二斗四升，水六升三合合之大半。又[腸胃]篇云：小腸後附脊左，環廻周疊積其注於廻腸者，外附於臍上，廻環十六曲，大二寸半徑八分分之少半，長三丈三尺。《素問》[靈蘭秘典]論云：小腸者，受盛之官，化物出焉。《靈樞》[本臟]篇云：心應脈，皮厚者脈厚，脈厚者小腸厚；皮薄者脈薄，脈薄者小腸薄；皮緩者脈緩，脈緩者小腸大而長；皮薄而脈衝小者，小腸小而短；諸陽經脈皆多紆屈者，小腸結。】
小腸腑形象之圖
見圖
【 [小腸經諸穴歌]小腸穴十九中，從少澤步前谷後谿之隆，遵腕骨觀陽谷養老之崇，支正小海肩貞相從。值臑俞兮遇天宗，乘秉風兮曲垣通。肩外俞兮肩中俞，啟天窻兮見天容，由顴髎造聽宮。】
【 [分寸歌]小指端外為少澤，前谷外側節前覓。節後捏拳取後谿，腕骨腕前骨陷側。兌骨下陷陽谷討，腕上一寸名養老。支正腕後量五寸，小海肘端五分好。肩貞胛下兩骨解，臑俞大骨下陷討。天宗秉風後骨中，秉風髎外舉有空。曲垣肩中曲胛陷，外俞胛後一寸從。肩中二寸大杼旁，天窻扶突後陷詳。天容耳下曲頰後，顴髎面頄銳端量。聽宮耳端大如菽，此為小腸手太陽。】
【 肩貞：曲胛下兩骨解間肩髃後陷中。臑俞：大骨下胛上廉，舉臂取之。秉風：天髎外肩上小髃後，舉臂有空。外俞：即外肩俞，肩胛上廉，去脊三寸陷中。天窻：在頸大筋間前，曲頰下，扶突後，動脈應手陷中。顴髎：面頄骨下廉銳骨端陷中。聽宮：耳中珠子，大如赤小豆形。左右凡三十八穴。】
小腸經諸穴之圖
見圖
膀胱足太陽之脈，起於目內眥，上額交巔；其支者，從巔至耳上角；其直者，從巔入絡腦，還出別下項，循肩膊內，挾脊抵腰中，入循膂，絡腎屬膀胱；其支者，從腰中下挾脊貫臀，入膕中；其支者，從膊內左右別下，貫胛挾脊，內過髀樞，循髀外，從後廉下合膕中以下，貫踹內，出外踝之後，循京骨至小指外側。是動則病衝頭痛，目似脫，項如拔，脊痛，腰似折，髀不可以曲，膕如結，踹如裂，是為踝厥。是主筋所生病者，痔瘧，狂癲疾，頭顖項痛，目黃，淚出，鼽衂，項背腰尻膕踹腳皆痛，小指不用。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者，人迎大再倍於寸口，虛者，人迎反小於寸口也。 【 膂，音旅。臀，音屯。膕，音國。踹，同腨。】
【`馬蒔`曰：此言膀胱經經脈之行，乃為第七經也。目大角為內眥，髮際前為額，頭頂上為巔。腦，頭髓也。腦後為項，肩後之下為肩膊，椎骨為脊，尻上橫骨為腰，挾脊為膂，挾腰髖骨兩旁為機，機後為臀，腓腸上膝後曲處為膕。膂內為胛，即挾脊肉也。股外為髀，捷骨之下為髀樞，腓腸為腨也。足太陽膀胱經之脈，起於目內眥睛明穴，受手太陽之交也。上額循攢竹，過神庭，歷曲差、五處、承光、通天，自通天斜行左右，交於頂上之百會。其支行者，從巔至百會，抵耳上角，過率谷、浮白、竅陰穴，所以散養於筋脈也。其直行者，由通天、絡卻、玉枕入絡腦，復出下項以抵天柱，又由天柱而下過大椎、陶道，卻循肩膊內挾脊兩旁，相去各一寸半，下行歷大杼、風門、肺俞、厥陰俞、心俞、膈俞、肝俞、膽俞、脾俞、胃俞、三焦俞、腎俞、大腸俞、小腸俞、膀胱俞、中膂內俞、白環俞，由是抵腰中，入循膂絡腎，下屬膀胱。其支別者，從腰中循腰髖，下挾脊，歷上髎、次髎、中髎、下髎、會陽下貫臀，至承扶、殷門、浮郄、委陽，入膕中之委中穴。其支別者，為挾脊兩旁第三行，相去各三寸之諸穴，自天柱而下，從膊內左右別行，下貫胛膂，歷附分、魄戶、膏肓、神堂、譩譆、膈關、魂門、陽綱、意舍、胃倉、肓門、志室、胞肓、秩邊，下歷尻臀過髀樞，又循髀樞之裏，承扶之外一寸五分之間，而下與前之入膕中者相合，下行循會陽，下貫腨內，歷承筋、承山、飛揚、附揚，出外踝後之崑崙、僕參、申脈、金門，循京骨、束骨、通谷，至小指外側之至陰穴，以交於足少陰腎經也。及其動穴驗病，則為邪氣衝頭而痛，脈上額交巔，入絡於腦也。目似脫，脈起目內眥也。項如拔，脈還別下項也。脊痛，脈挾脊也。腰似折，脈抵腰中也。脾不可以曲，脈過髀樞也。膕如結，脈入膕中也。踹如裂，脈貫踹內也。是皆外踝脈氣所過之所，其氣厥逆上行，而生此諸病也。又有諸病之生，或出本經，或由合經。為痔，脈貫臀也。為瘧，為狂癲疾，為頭顖項痛，脈上額交巔，入腦下項也。為目黃，為淚出，脈起目內眥也。為鼽衂，為項背腰尻膕踹腳皆痛，皆脈氣所經之處，為足小指不能舉用。故邪氣盛則瀉之，正氣虛則補之，熱則疾去其鍼以瀉之，寒則久留其鍼以溫之，脈下陷者則用艾以灸之，若不盛不虛，止以本經取之，而不必求之足少陰腎經也。所謂盛者，何以驗之？人迎較寸口之脈大者二倍，則膀胱經為實，如終始篇所謂：瀉足太陽膀胱而補足少陰腎者是也。人迎較寸口之脈小者二倍，則膀胱經為虛，如終始篇所謂補足太陽膀胱而瀉足少陰腎者是也。】
【`張志聰`曰：膀胱足太陽之脈，是動則病衝頭痛，目似脫，項如拔，腰似折，膕如結。曰似曰如者，病在太陽之氣，而有似乎形證也。太陽之氣，生於膀胱水中，而為諸陽主氣，陽氣者柔則養筋，故是主筋所生之病則為痔。經云：筋脈橫解，腸澼為痔。蓋太陽所主之筋，膀胱所生之脈，橫逆而為痔也。經絡沉以內簿則為瘧，厥逆於下則為癲為狂。䪿項鼽目腰背膕踹諸證，皆經脈所循之部分而為病也。】
【`尚御公`曰：《傷寒論》云：太陽之為病，脈浮，頭項強痛而惡寒。又曰：太陽病頭痛至七日以上自愈者，以行其經盡故也。夫傷寒六經相傳，七日來復，於太陽止病。三陰三陽之六氣，而不涉於有形，然頭項強痛，又有似乎經証，蓋氣舍於形，未有病氣而不見於形証者也。】
【 膀胱重九兩二銖，縱廣九寸，居腎之下，大腸之側，小腸下口，乃膀胱上口，水液由是滲入焉。盛溺九升九合。《素問》[靈蘭秘典]論云：膀胱者，州都之官，津液藏焉，氣化則能出矣。《靈樞》[本臟]篇云：腎應骨，密理厚皮者，三焦膀胱厚；疏理薄皮者，三焦膀胱薄；疏腠理者，三焦膀胱緩；皮急而無毫毛者，三焦膀胱急；毫毛美而粗者，三焦膀胱直；稀毫毛者，三焦膀胱結也。】
【 [膀胱經諸穴歌]足太陽，六十三。睛明攢竹，詣曲差五處之鄉；承光通天，見絡卻玉枕之行。天柱高兮大杼抵，風門開兮肺俞當。厥陰心膈之俞，肝膽脾胃之藏。三焦腎兮大腸小腸，膀胱俞兮中膂白環。自從大杼至此，去脊中寸半之旁。又有上次中下四髎，在腰四空以相將。會陽居尻尾之側，始了背中二行。仍上肩胛而下，附分二椎之旁。三椎魄戶，四椎膏肓。神堂噫嘻兮鬲關，魂門兮陽綱，意舍兮胃倉。肓門志室，秩邊胞肓。承扶浮郄與委陽，殷門委中而合陽。承筋承山到飛揚，附陽崑崙至僕參。申脈金門，探京骨之場；束骨通谷，抵至陰小指之旁。】
膀胱腑形象之圖
見圖
【 [分寸歌]足太陽兮膀胱經，目內眥角始睛明。眉頭陷中攢竹取，曲差髮際上五分。五處髮上一寸是，承光髮上二寸半。通天絡卻玉枕穴，相去寸五調勻看。玉枕夾腦一寸三，入髮二寸枕骨現。天柱項後髮際中，大筋外廉陷中獻。自此夾脊開寸五，第一大杼二風門。三椎肺俞厥陰四，心俞五椎之下論。膈七肝九十膽俞，十一脾俞十二胃。十三三焦十四腎，大腸十六之下推。小腸十八膀十九，中膂內俞二十椎。白環廿一椎下當，已上諸穴可排之。更有上次中下髎，一二三四腰空好。會陽陰尾尻骨旁，背部二行諸穴了。又從脊上開三寸，第二椎下為附分。三椎魄戶四膏肓，第五椎下神堂尊。第六噫嘻膈關七，第九魂門陽綱十。十一意舍之穴有，十二胃倉穴已分。十三肓門端正在，十四志室不須論。十九胞肓廿秩邊，背部三行諸穴勻。又從臀下陰紋取，承扶居於陷中主。浮郄扶下方六分，委陽扶下寸六數。殷門扶下六寸長，膕中外廉兩筋鄉。委中膝骨約紋裏，此下三寸尋合陽。承筋腳跟上七寸，穴在腨腸之中央。承山腨下分肉間，外踝七寸上飛揚。輔陽外踝上三寸，崑崙後跟陷中央。僕參亦在踝骨下，申脈踝下五分張。金門申脈下一寸，京骨外側骨際量。束骨本節後陷中，通谷節前陷中強。至陰卻在小指側，太陽之穴始周詳。】
膀胱經諸穴之圖
見圖
【 附分：二椎下兩旁，去脊中三寸。白環俞對腰俞。】
【 愚按：魄戶對肺俞，神堂對心俞，魂門對肝俞，意舍對脾俞，志室對腎俞，蓋以肺藏魄，心藏神，肝藏魂，脾藏意，腎藏志，是謂五神臟也。左右凡一百二十六。】

腎足少陰之脈，起於小指之下，邪趨足心，出於然谷之下，循內踝之後，別入跟中以上踹內，出膕內廉上股內後廉貫脊，屬腎絡膀胱；其直者，從腎上貫肝膈，入肺中，循喉嚨挾舌本；其支者，從肺出絡心，注胷中。是動則病饑不欲食，面如漆柴，欬唾則有血，喝喝而喘，坐而欲起，目䀮䀮如無所見，心如懸若饑狀，氣不足則善恐，心惕惕如人將捕之，是為骨厥。是主腎所生病者。口熱，舌乾，咽腫，上氣，嗌乾及痛，煩心，心痛，黃疸，腸澼，脊股內後廉痛，痿厥，嗜臥，足下熱而痛。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。灸則強食生肉，緩帶披髮，大杖重履而步。盛者寸口大再倍於人迎，虛者寸口反小於人迎也。 【 䀮，音荒。強，上聲。】
【`馬蒔`曰：此言腎經脈氣之行，乃為第八經也。趨，向也。跟，足根也。足少陰腎經之脈，起於足小指之下，斜趨足心之　泉，轉出內踝前起大骨下之然谷，下循內踝後之太谿，別入跟中之大鍾、照海、水泉，乃折自大鍾之外，上循內踝，行於厥陰太陰兩經之後，經本經復溜、交信穴，過脾經之三陰交上腨內，循築賓，出膕內廉，抵陰谷，上股內後廉貫脊，會於督之長強，還出於前，循橫骨、大赫、氣穴、四滿、中注、肓俞，當肓俞之所，臍之左右屬腎，下臍，過任脈之關元、中極而絡膀胱焉。其直行者，從肓俞屬腎處而上行，循商曲、石關、陰都、通谷諸穴，貫肝，上循幽門上膈，歷步廊入肺中，循神封、靈墟、神藏、彧中、俞府，而上循喉嚨，並人迎挾舌本而終也。其支者，自神藏別出繞心，注胷之膻中，以交於手厥陰心包絡之經也。及其動穴驗病，則病饑而又不欲食，蓋虛火盛則饑，而不欲食者脾氣弱也。面如漆柴，漆則腎之色。黑者形於外而如漆柴，則腎主骨者瘦矣。欬唾則有血，以脈入肺中則為欬，而唾中有血，則腎主有損。喝喝而喘，以脈入肺中，循喉嚨挾舌本，火盛水虧之象也。坐而欲起，陰虛不寧也。目䀮䀮無所見，水虧肝弱也。心如懸若饑狀，以脈之支者，從肺出絡心也。氣不足則善恐，心惕惕如人將捕之。腎在志為恐，恐傷腎也。此皆腎主於骨，骨之氣逆而厥，故為腎所生之病也。然又有諸病之生，或出本經，或由合經。為口熱，為舌乾，為咽腫，為上氣，為嗌乾及痛，脈循喉嚨挾舌本也。為煩心，為心痛，脈從肺絡心也。為黃疸，為腸澼，為脊股內後廉痛，脈所經等處也。為痿，為厥，為嗜臥，骨痿則嗜臥也。為足下熱而痛，脈起足心涌泉也。故邪氣盛則瀉之，正氣虛則補之。熱則疾去其鍼以瀉之，寒則久留其鍼以溫之。脈陷下者，則用艾以灸之。若不盛不虛，則止取本經，不必求之於足太陽膀胱經也。如灸者，則當勉強進食，必生長其肉，又寬緩其帶，散披其髮，扶大杖，著重履以緩步之。蓋不太勞動，以腎氣之衰弱也。餘經不言此法，而唯腎經詳言者，以腎經屬水，為身之本，而病人多犯其戒，故獨言之詳。所謂盛者，何以驗之？寸口較人迎之脈大者二倍，則腎經為實，如終始篇所謂瀉足少陰腎而補足太陽膀胱者是也。虛者何以驗之？寸口較人迎之脈小者二倍，則腎經為虛，如終始篇所謂補足少陰腎而瀉足太陽膀胱者是也。】
【`張志聰`曰：少陰之上，君火主之。腎足少陰之脈。是動為病，則上下之氣不交，故飢不欲食，心如懸，若饑狀。氣不足於下則善恐，不足於上，心惕惕如人將捕之。少陰屬腎，腎上連肺，而腎為生氣之原，面如漆柴者，少陰之氣不升也。欬唾則有血，喝喝而喘者，少陰之生氣，不上交於肺而肺氣上逆也。坐而欲起者，躁動之象，少陰之氣厥於下而欲上也。骨之精為瞳子，目䀮䀮無所見者，精氣不升也。此少陰腎臟之生氣厥逆於下，而為此諸病，故為骨厥也。夫腎主藏精，如主腎所生之病，則精液不能上滋，而為口熱、舌乾、嗌痛、煩心諸証。蓋水不上濟，則火盛於上矣。氣逆於下，則為痿厥諸證矣。生當作牲，強食牲肉，以助腎氣上升，而與火土之相合也。緩帶者，取其伸舒也。夫腎臟之精，奉心神化赤而為血，髮乃血之餘也，披髮者，使神氣之下交也。大杖重履者，運筋骨之氣也。夫陰陽之氣，有厥於臂者，有厥於骭者，有厥於踝者，有厥於骨者。此章論少陰之氣，厥逆於下，而曰強食牲肉，曰緩帶披髮，蓋少陰為陰陽生氣之原也。`尚御公`曰：陷下者，謂氣之下陷也。少陰之上，君火主之，水火陰陽之氣，發原於腎臟，故於少陰腎經，則曰強食生肉，緩帶披髮，拽杖步履。蓋欲陰陽之生氣上升，而環轉出入也。是陰陽六氣，本於臟腑五行之所生，故曰，是動者，謂六氣運用於外，應司天在泉上下升降，動而不息。所生者，謂神機化運，從內而生，外內出入，生化無窮，是氣之生於內而運動於外也。】
腎臟形象之圖
見圖
【 腎有兩枚，重一斤二兩，狀如石卵，附著於脊之十四椎下，各開一寸半。《素問》[靈蘭秘典]論云：腎者作強之官，伎巧出焉。《靈樞》[本臟]篇云：腎小則臟安難傷；腎大則善病腰痛，不可以俛仰，易傷以邪。腎高則苦背膂痛，不可以俛仰；腎下則腰尻痛，不可以俛仰，為狐疝。腎堅則不病腰背痛，腎脆則苦病消癉易傷。腎端正則和利難傷，腎偏傾則苦腰尻痛也。黑色小理者腎小，粗理者腎大；高耳者腎高，耳後陷者腎下；耳堅者腎堅，耳薄不堅者腎脆；耳好前居牙車者腎端正，耳偏高者腎偏傾也。】
【 [腎經諸穴歌]足少陰兮廿七，涌泉流於然谷。太谿大鍾兮水泉綠，照海復溜兮交信續，從築賓兮上陰谷，掩橫骨兮大赫麓。氣穴四滿兮中注，肓俞上通於商曲。守石關兮陰都寧　閉通谷兮幽門肅。步廊神封而靈墟存，神藏彧中而腧府足。】
腎經諸穴之圖
見圖
【 [分寸歌]足掌心中是涌泉，然谷踝下一寸前。太谿踝後跟骨上，大鍾跟後踵中邊。水泉谿下一寸覓，照海踝下四寸安。復溜踝上前二寸，交信踝上二寸聯。二穴止膈筋前後，太陰之後少陰前。築賓內踝上腨分，陰谷膝下曲膝間。橫骨大赫並氣穴，四滿中注亦相連。各開中行止寸半，上下相去一寸便。上膈肓俞亦一寸，肓俞臍旁半寸邊。肓俞商曲石關來，陰都通谷幽門開。各開中行五分俠，六穴上下一寸裁。步廊神封靈墟存，神藏彧中俞府尊。各開中行計二寸，上下寸六六穴分。俞府璇璣旁二寸，取之得法有成功。】
【 然谷：內踝前一寸。大鍾：足跟後踵中大骨上兩筋間也。交信：踝上二寸，前旁骨是復溜，後旁骨是交信，二穴只隔一條筋。】
【 愚按：陰都，中脘旁五分。通谷，上脘旁五分。幽門，巨闕旁五分。又按：下自橫骨、氣穴、四滿、中注，上下各去一寸，所謂橫骨在肓俞下五寸，有以也。但自橫骨至中注各開中行一寸半，肓俞、商曲、石關、陰都、通谷、幽門各開中行五分，自步廊、神封、靈墟、神藏、彧中、俞府去中行各二寸，其屈曲有如此。徐氏鍼灸書皆以二行言之，誤矣。左右凡五十四穴。】

心主手厥陰心包絡之脈，起於胷中，出屬心包絡，下膈，歷絡三焦；其支者，循胷中，由脅下腋三寸，上抵腋下，循臑內，行太陰少陰之間，入肘中下臂，行兩筋之間，入掌中，循中指出其端；其支者，別掌中循小指次指出其端。是動則病心中熱，臂肘攣急，腋腫，甚則胷脅支滿，心中憺憺大動，面赤目黃，喜笑不休。是主脈所生病者，煩心，心痛，掌中熱。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者寸口大一倍於人迎，虛者寸口反小於人迎也。
【`馬蒔`曰：此言心包絡經脈氣之行，乃為第九經也。脅上際為腋。小指次指，即手小指之次指無名指也，蓋自小指而逆數之，故云然也。手厥陰心包絡經之脈，起於胷中，出屬心下之包絡，受足少陰腎經之交也。由是下膈，歷絡於膻中、中脘及陰交之三焦。歷者，謂三焦各有部署，在胃脘上中下之間，其脈分絡於三焦也。其支者，自屬心包上循胷，出脅下腋三寸天池穴，而上行抵腋下，下循臑內之天泉，以介手太陰肺經手少陰心經兩經之中間，入肘中之曲澤穴，又由肘中下臂，行臂兩筋之間，循郄門、間使、內關、大陵，入掌中勞宮，循中指出其端之中衝也。其支別者，從掌中循無名指出其端，而交於手少陽三焦之經也。及其動穴驗病，則為心中熱，為臂肘攣急，為腋腫，甚則胷脅支滿，皆脈所經處也。為心中憺憺大動，心宜靜而反動也。為面赤，心之色為赤也。為目黃，目為五臟之精，心病則目黃。為喜笑不休，心在聲為笑也。是皆心主脈所生之病也。又有為煩心，為心痛，為掌中熱之諸病。故邪氣盛則瀉之，正氣虛則補之。熱則瀉者疾去其鍼，寒則溫者久留其鍼。脈陷下者，則用艾以灸之。若不盛不虛，則止以本經取之，而不必求之手少陽三焦經也。然所謂盛者，何以驗之？寸口較人迎之脈大者，一倍而躁，則心包絡為實，如終始篇所謂瀉手厥陰心包絡而補手少陽三焦者是也。虛者何以驗之？寸口較人迎之脈小者，一倍而不躁，則心包絡為虛，如終始篇所謂補手厥陰心包絡而瀉手少陽三焦者是也。】
【`張志聰`曰：心主手厥陰心包絡之脈，是動則病心中熱，臂肘攣急，腋腫，經氣之病於外也。甚則胷脅支滿，心中憺憺大動，面赤目黃，喜笑不休。蓋甚則從外而內，其有餘於內也。心主血，而包絡代君行令，故主脈，是主脈之包絡所生病者，煩心，心痛，掌中熱，蓋自內而外也。脈口一盛而躁，病在手厥陰，故盛者寸口大一倍於人迎，虛者寸口反小於人迎也。】
【 心包絡，在心下橫膜之上，豎膜之下。與橫膜相粘而黃脂裹者心也。其脂膜之外，有細筋膜如絲，與心肺相連者，心包也。此經本有名有形，其經絡起於腋下之天池，而止於中指之中衝；其臟在心之下，有黃脂裹心者是也；其脈在右手尺中。《靈樞》[本輸]篇云：心出於中衝云云。[邪客]篇云：心主之脈出於中指之端云云。又曰：少陰，心脈也，心者，五臟六腑之大主也，精神之所舍也，其臟堅固，邪弗能容也，容之則心傷，心傷則神去，神去則死矣。故諸邪之在於心者，皆在於心之包絡。包絡者，心主之脈也，故獨無輸焉。黃帝曰：少陰獨無輸者不病乎？岐伯曰：其外經病而臟不病，故獨取其經於掌後銳骨之端，其餘出入屈折，其行之疾徐，皆如手少陰心主之脈行也。故本輸者，皆因其氣之虛實疾徐以取之。】
心包絡臟形象之圖
見圖
【 [心包絡經諸穴歌]手厥陰心包之絡，計有九穴之奇。自天池天泉而始，逐曲澤郄門而馳。間使通乎內關，大陵近於勞宮。既由掌握，抵於中衝。】
【 [分寸歌]心包起自天池間，乳後一寸腋下三。天泉曲腋下二寸，曲澤屈肘陷中央。郄門去腕方五寸，間使腕後三寸量。內關去腕止二寸，大陵掌後兩筋間。勞宮屈中名指取，中指之末中衝良。】
【 天池：腋下三寸，乳後一寸。勞宮：屈中指無名指兩者之間取之。凡九穴。】

三焦手少陽之脈，起於小指次指之端，上出兩指之間，循手表腕，出臂外兩骨之間，上貫肘，循臑外上肩，而交出足少陽之後，入缺盆，布膻中，散絡心包，下隔，循屬三焦；其支者，從膻中上出缺盆，上項，繫耳後，直上出耳上角，以屈下頰至䪼；其支者，從耳後入耳中，出走耳前，過客主人，前交頰，至目銳眥。是動則病耳聾，渾渾焞焞，嗌腫喉痺。是主氣所生病者，汗出，目銳眥痛，頰腫，耳後肩臑肘臂外皆痛，小指次指不用。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者人迎大一倍於寸口，虛者人迎反小於寸口也。 【 焞，音屯。】
心包絡經諸穴之圖
見圖
【`馬蒔`曰：此言三焦經脈氣之行，乃為第十經也。臂骨盡處為腕，臑盡處為肘，膊下對腋處為臑，目下為䪼也。手少陽三焦經之脈，起於小指次指之端關衝穴，即第四指也。上出歷液門、中渚四指之間，循手表腕之陽池，出臂外兩骨之間至天井穴，從天井上行，循臂臑之外歷清冷淵、消鑠，行手太陽之裏，手陽明之外，上肩循臂臑，會肩髎、天髎，交出足少陽之後，過秉風、肩井，下入缺盆，復由足陽明之外，而交會於膻中之上焦，散布絡繞於心包絡，乃下膈入絡膀胱，以約下焦，附右腎而生也。其支行者，從膻中而上出缺盆之外，上項過大椎，循天牖上耳後，經翳風、瘛脈、顱顖，直上出耳上角，至角孫，過懸釐、頷厭，及過陽白、睛明，屈曲耳頰至䪼，會顴髎之分也。其又支者，從耳後翳風穴，入耳中，過聽宮，歷耳門、禾髎①，卻出至目銳眥，會瞳子髎，循絲竹空而交於足少陽膽之經也。及其動穴驗病，則為耳聾，渾渾然焞焞然，甚覺不聰，以脈從耳後入耳中出走耳前也。為嗌腫，為喉痺，脈下交頰也，是皆氣分所生之病也。然又有諸病之生，或由本經，或出別經。為汗出，汗為心液，三焦為心包絡之表也。為目銳眥痛，脈至目銳眥也。為頰腫，脈交頰也。為耳後肩臑肘臂外皆痛，脈所經之處也。為手小指次指不能舉用。故邪氣盛則當瀉之，正氣虛則當補之，熱則瀉者疾去其鍼，寒則補者久留其鍼，脈陷下者則用艾以灸之。若不盛不虛，則取之本經，而不必求之手厥陰心包絡經也。然所謂盛者，何以驗之？人迎較寸口之脈大者，一倍而躁，則三焦經為實，如終始篇所謂瀉手少陽三焦而補手厥陰心包絡者是也。人迎較寸口之脈，小者一倍而不躁，則心包絡為虛，如終始篇所謂補手少陽三焦而瀉手厥陰心包絡者是也。】 *① 禾髎：據《甲乙》卷十二第五及《素問》[氣府]論王冰註，當為和髎。以下凡三焦經之禾髎均為和髎，不另註。*
【`張志聰`曰：少陽之上，相火主之，故三焦手少陽之脈，是動則病耳聾，渾渾焞焞，嗌腫喉痺，相火之有餘於上也。少陽乃一陽初生之氣，故主氣所生病者，汗出，陽加於陰則汗出也。目銳眥痛，頰腫，耳後肩臑肘臂，小指次指，皆經脈所循之部分而為病也。人迎一盛而躁病在手少陽，故盛者人迎大一倍於寸口，虛者人迎反小於寸口也。】
【 此經本有名有形，其經絡起於手無名指之關衝，而止於面部之耳後絲竹空，其腑附於右腎，後世以為有名無狀者非。其脈見於右手尺部，與手厥陰心包絡經為表裏。《素問》[靈蘭秘典]論云：三焦者決瀆之官，水道出焉。《靈樞》[本臟]篇云：腎應骨。密理厚皮者，三焦膀胱厚；粗理薄皮者，三焦膀胱薄；疏腠理者，三焦膀胱緩；皮急而無毫毛者，三焦膀胱急；毫毛美而粗者，三焦膀胱直；稀毫毛者，三焦膀胱結也。】
三焦腑形象之圖
見圖
【 [三焦經諸穴歌]手少陽三焦之脈，二十三穴之間。關衝液門中渚，陽池外關通連。支溝會宗三陽絡，四瀆天井清冷淵。消濼臑會，肩髎相聯。天髎處天牖之下，翳風讓瘛脈居先。顱顖定而角孫近耳，絲竹空而禾髎接焉。耳門已畢，經穴已全。】
【 [分寸歌]無名之外端關衝，液門小次指陷中。中渚液下去一寸，陽池腕上之陷中。外關腕後方二寸，腕後三寸支溝容，腕後三寸內會宗，空中有穴細心攻。腕後四寸三陽絡，四瀆肘前五寸著。天井肘外大骨後，骨罅中間一寸摸。肘後二寸清冷淵，消濼對腋臂外落。臑會肩前三寸量，肩髎臑上陷中央。天髎缺盆陷處上，天牖天容之外旁。翳風耳後尖角陷，脈瘛耳後青脈現。顱顖亦在青絡脈，角孫耳廓中間上。耳門耳前起肉中，禾髎耳前動脈張。欲知絲竹空何在，眉後陷中仔細量。】
【 支溝：臂外三寸兩骨間。臑會：肩前廉去肩頭三寸宛宛中。天牖：頸大筋外，缺盆上，天容後，天柱前，完骨下，髮際上。翳風：耳後尖角陷中，按之引耳中。瘛脈：耳本後鷄足青絡脈。耳門：耳前起肉，當耳缺陷中。】
【 愚按：周身之穴，惟頭奇最難，徐氏以行分之，誤矣。左右凡四十六穴。】
三焦經諸穴之圖
見圖
膽足少陽之脈，起於目銳眥，上抵頭角，下耳後，循頸，行手少陽之前，至肩上，卻交出手少陽之後，入缺盆；其支者，從耳後入耳中，出走耳前，至目銳眥後；其支者，別銳眥，下大迎，合手少陽抵於䪼，下加頰車，下頸，合缺盆以下胷中貫膈，絡肝屬膽，循脅裏，出氣街，繞毛際，橫入髀厭中；其直者，從缺盆下腋，循胷，過季脅下，合髀厭中，以下循髀陽出膝外廉下外輔骨之前，直下抵絕骨之端，下出外踝之前，循足跗上入小指次指之間；其支者，別跗上入大指之間，循大指岐骨內出其端，還貫爪甲出三毛。是動則病口苦，善太息，心脅痛不能轉側，甚則面微有塵，體無膏澤，足外反熱，是為陽厥。是主骨所生病者，頭痛，頷痛，目銳眥痛，缺盆中腫痛，腋下腫，馬刀俠癭，汗出振寒，瘧，胷脅肋髀膝外至脛絕骨外踝前及諸節皆痛，小指次指不用。為此諸病，盛則瀉之，虛則補之，熱則疾之，寒則留之，陷下則灸之，不盛不虛以經取之。盛者人迎大一倍於寸口，虛者人迎反小於寸口也。
【`馬蒔`曰：此言膽經脈氣之行，乃為第十一經也。腋下為脅，脅又名胠。曲骨之外為毛際，毛際兩旁動脈為氣衝。捷骨之下為髀厭，即髀樞也。脅骨之下為季脅，屬肝，穴名章門。胻骨為輔骨，外踝以上為絕骨，足面為跗，足大指本節後為岐骨，大指爪甲後為三毛也。足少陽膽經，起於目銳眥之瞳子髎，由聽會過客主人，上抵頭角，循頷厭，下懸顱、懸釐，由懸釐上循耳，上髮際，至曲鬢、率谷，由率谷外折下耳後，循天衝、浮白、竅陰、完骨，又自完骨外折，循本神，過曲差，下至陽白，會睛明，復從睛明上行，循臨泣、目窗、正營、承靈、腦空、風池至頸，過天牖，行手少陽之脈，前下至肩上，循肩井，卻左右交出手少陽之後，過大椎、大杼、秉風，當秉風前入缺盆之外。其支者，自耳後顳顬間過翳風之分，入耳中過聽宮，復自聽宮至目銳眥瞳子髎之分也。其支別者，自目外瞳子髎而下大迎，合手少陽於䪼，當顴髎之分，下臨頰車下頸，循本經之前，與前之入缺盆者相合，下胷中天池之外貫膈，即期門之所，絡肝，下至日月之分，屬於膽也。自屬膽處，循脅內章門之裏，至氣衝遶毛際，遂橫入髀厭中之環跳穴也。其直行者，從缺盆下腋，循胷歷淵液、輒筋、日月，過季脅，循京門、帶脈、五樞、維道、居髎，入上髎、中髎、長強而下，與前之入髀厭者相合，乃下循髀外，行太陽陽明之間，歷中瀆、陽關，出膝外廉，抵陽陵泉，又自陽陵泉下於輔骨，前歷陽交、外丘、光明，直下抵絕骨之端，循陽輔、懸鍾而下，出外踝之前，至丘墟，循足面之臨泣、五會、俠谿，乃上入小指次指之間，至竅陰而終也。其支別者，自足跗面臨泣，別行入大指，循岐骨內出大指端，還貫入爪甲出三毛，以交於足厥陰肝之經也。及其動穴驗病，則為口苦，以膽汁味苦也。為善太息，膽氣不舒也。為心脅痛不能轉側，脈循脅裏出氣街也。甚則面微有塵，體無膏澤，脈所歷處，少陽氣鬱為病也。足外反熱，脈循髀陽出膝外廉，下外輔骨，抵絕骨下外踝也。是膽本屬少陽，而陽氣上厥使然也。凡此皆主骨所生病耳。又有諸病之生，或出本經，或由合經。為頭痛，脈行於頭也。為頷痛，脈加頰車也。為目銳眥痛，脈起於目也。為缺盆中腫痛，脈入缺盆支合缺盆也。為腋下腫，脈從缺盆下腋過脅也。為馬刀俠癭，皆頸項腋脅所生之瘡。為汗出，少陽有火也。為振寒瘧，少陽為一陽，居陽之裏，內有三陰，乃為半表半裏，故為振寒瘧。為胷脅肋髀膝外至脛絕骨外踝及諸節皆痛，皆脈所經歷處也。為足小指之次指不能舉用。然邪氣盛則當瀉之，正氣虛則當補之，熱則瀉者疾去其鍼，寒則溫者久留其鍼，脈陷下者則用艾以灸之，若不盛不虛，則以本經取之，而不必求之足厥陰肝經也。所謂盛者，何以驗之？人迎較寸口之脈，大者一倍，則膽經為實，如終始篇所謂瀉足少陽膽而補足厥陰肝者是也。虛者何以驗之？人迎較寸口之脈，小者一倍則膽經為虛，如終始篇所謂補足少陽膽而瀉足厥陰肝者是也。】
【`張志聰`曰：膽，足少陽之脈，是動則病口苦，善太息，心脅痛不能轉側，少陽之氣不升也。少陽主初陽之生氣，故膽氣升，十一臟腑之氣皆升。經云：精明五色者，氣之華也。[平脈]篇云：陽氣長則其色鮮，其顏光，其聲商，毛髮長。少陽之動氣為病，則厥逆而不升，故甚則面微有塵，體無膏澤。少陽相火主氣，足外反熱者，火逆於下也。是為陽氣厥逆之所致也。少陽屬膽，故主骨所生病者。為頭痛，頷痛，目銳眥痛，缺盆腋下胸脅髀膝脛踝皆痛，乃足少陽經脈所循之部分而為病也。血脈留滯則為馬刀俠癭，陽加於陰則為汗出，陽逆於下則為振寒，少陽主骨，故諸節皆痛也。】
【 膽重三兩三銖，長三寸，在肝之短葉間，盛精汁三合。《素問》[靈蘭秘典]論云：膽者中正之官，決斷出焉。《靈樞》[本臟]篇云：肝應爪。爪厚色黃者膽厚，爪薄色紅者膽薄；爪堅色青者膽急，爪濡色赤者膽緩；爪直色白無約者膽直，爪惡色黑多紋者膽結也。】
膽腑形象之圖
見圖
【 [膽經諸穴歌]足少陽兮四十三，瞳子髎近聽會間。客主人在頷厭集，懸顱懸釐曲鬢前。率谷天衝見浮白，竅陰完骨本神連。陽白臨泣目窗近，正營承靈腦空安。風池肩井兮淵液，輒筋日月京門聯。帶脈五樞而下，維道居髎相沿。環跳風市抵中瀆，陽關之下陽陵泉。陽交外丘光明穴，陽輔懸鍾穴可瞻。丘墟臨泣地五會，俠谿竅陰膽經全。】
【 [分寸歌]足少陽兮四十三，頭上廿穴分三折。起自瞳子至風池，積數陳之次第說。瞳子髎近眥五分，耳前陷中聽會穴。客主人名上關同，耳前起骨開口空。頷厭懸顱之二穴，腦空上廉曲角下。懸釐之穴異於茲，腦空下廉曲角上。曲鬢耳上髮際隅，率谷耳上寸半安。天衝耳後入髮二，浮白入髮一寸間。竅陰即是枕骨穴，完骨之上有空連。完骨耳後入髮際，量得四分須用記。本神神庭旁二寸，入髮一寸耳上係。陽白眉上方一寸，髮上五分臨泣用。髮上一寸當陽穴，髮上寸半目窗責。正營髮上二寸半，承靈髮上四寸諦。腦空髮上五寸半，風池耳後髮陷寄。肩井肩上陷中求，大骨之前一寸半。淵液腋下方三寸，輒筋期下五分判。期門卻是肝經穴，相去巨闕四寸半。日月期門下五分，京門監骨下腰絆。帶脈章門下寸八，五樞章下四八貫。維道章下五寸三，居髎章下八寸三。章門緣是肝經穴，下脘之旁九寸含。環跳髀樞宛宛中，屈上伸下取穴同。風市垂手中指盡，膝上五寸中瀆論。陽關陽陵上三寸，陽陵膝下一寸從。陽交外踝上七寸，踝上六寸外丘用。踝上五寸光明穴，踝上四寸陽輔分。踝上三寸懸鍾在，丘墟踝前之陷中。此去俠谿四寸五，卻是膽經原穴功。臨泣俠谿後寸半，五會去谿一寸窮。夾谿在指岐骨間，竅陰四五二指中。】
膽經諸穴之圖
見圖
【 聽會：耳徵前陷中上關下一寸。腦空：即顳顬也。其頷厭懸顱二穴，在曲角下腦空上。曲鬢：耳上髮際曲隅陷中。率谷：在耳上些。天衝：耳後入髮際二寸。浮白：亦耳後些。竅陰：在完骨上枕骨下，動搖有空。臨泣：目上直入髮際五分陷中。風池：耳後顳顬後腦空下髮際陷中。至此計二十穴，分作三折：向外而行，始自瞳子髎，至完骨是一折；又自完骨外，折上至陽白，會睛明是一折；又自睛明上行，循臨泣風池是一折。緣其穴曲折多，難以分別，故作歌以二十次第。歌曰：一瞳子髎二聽會，三主人兮頷厭。四五懸顱兮六懸釐，第七數兮曲鬢隨。八率谷兮九天衝，十浮白兮之穴從。十一竅陰來相繼，十二完骨一折終。又自十三本神始，十四陽白二折隨。十五臨泣目下穴，十六目窗之穴宜。十七正營十八靈，十九腦戶廿風池。依次細心量取之，膽經頭上穴吾知。肩井：肩上陷中，缺盆上，大骨前一寸半，以三指按取，當中指陷中。京門：監骨下腰中季脅本夾脊，腎之募。五樞：去帶脈三寸，季脅下四寸八分。環跳：髀樞中側，臥屈上足，伸下足，以右手摸穴，左手搖撼取之。中瀆：髀外膝上五寸肉間陷中。按手足少陽之穴，在頭者最難覓，若不知慎，禍不旋踵。左右凡八十六穴。】

肝足厥陰之脈，起於大指叢毛之際，上循足跗上廉，去內踝一寸，上踝八寸，交出太陰之後，上膕內廉，循股陰，入毛中，過陰器，抵小腹，挾胃屬肝絡膽，上貫膈布脅肋，循喉嚨之後，上入頏顙，連目系，上出額，與督脈會於巔；其支者，從目系下頰裏，環脣內；其支者，復從肝別貫膈上注肺。是動則病腰痛不可以俛仰，丈夫㿉疝，婦人少腹腫，甚則嗌乾面塵脫色。是主肝所生病者，胷滿嘔逆，飧泄狐疝，遺溺閉癃。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者寸口大一倍於人迎，虛者反小於人迎也。
【`馬蒔`曰：此言肝經脈氣之行，乃為第十二經也。三毛後橫紋為叢毛，髀內為股，臍下為小腹，目內深處為系。頏顙，咽顙也。足厥陰經之脈，起於足大指叢毛之大敦，循足跗上廉，歷行間、太衝，抵內踝前一寸之中封，自中封上踝，過三陰交，歷蠡溝、中都，復上一寸，交出太陰之後，上膕內廉，至膝關、曲泉，循股內之陰包、五里、陰廉，遂當衝門、府舍之分，入陰毛中左右相交，環繞陰器，抵小腹而上會曲骨、中極、關元，復循章門至期門之所，挾胃屬肝，下日月之分，絡於膽也。又自期門上貫膈，行食竇之外，大包之裏，散布脅肋，上雲門、淵液之間，人迎之外，循喉嚨之後，上入頏顙，行大迎、地倉、四白、陽白之外，連目系上出額，行臨泣之裏、與督脈相會於巔頂之百會。其支行者，從目系下行任脈之外，本經之裏，下頰裏交環於脣口之內。其又支者，從期門屬肝處，別貫膈行食竇之外，本經之裏，上注肺，下行至中焦，挾中脘之分，以交於手太陰肺經也。及其動穴驗病，則為腰痛不可以俛仰，以肝與腎通，則膂筋之脈通於肝也。為丈夫㿉疝，睾丸屬肝也。為婦人少腹腫，脈抵少腹也。甚則嗌乾，脈循喉嚨也。面塵脫色，膽病。面有微塵，肝為之裏，故主病同。是主肝經所生之病也。又有諸病之生，或出本經，或由合經。為胷滿，脈上貫膈也。為嘔逆，脈挾胃也。為飧泄，脈抵小腹也。為狐疝遺溺閉癃，以脈過陰器，上睾結於莖也。然邪氣盛則當瀉之，正氣虛則當補之，熱則瀉者疾去其鍼，寒則溫者久留其鍼，脈陷下者，則用艾以灸之。若不盛不虛，則止取之本經，而不必求之足少陽膽經也。所謂盛者，何以驗之？寸口較人迎之脈，大者一倍，則肝經為實，如終始篇所謂瀉足厥陰肝而補足少陽膽者是也。寸口較人迎之脈，小者一倍，則肝經為虛，如終始篇所謂補足厥陰肝而瀉足少陽膽者是也。】
【`張志聰`曰：頏顙，齶上竅也。是在厥陰之動氣，則病腰痛不可以俛仰，甚則嗌乾面塵脫色。蓋厥陰從少陽中氣之化，厥陰之化氣病也。丈夫㿉疝，婦人少腹腫，厥陰之本氣病也。是主肝所生之病者，胷滿嘔逆，蓋食氣入胃，散精於肝，行氣於經，肝所生病，則肝氣厥逆，不能行散穀精，故胸滿嘔逆也。肝主疏泄，肝氣虛則飧泄遺溺，實則閉癃狐疝，隨經脈晝夜出入之疝也。為此是肝所生諸病，盛則瀉之，虛則補之，熱則疾之，寒則留之，陷下則灸之，不盛不虛以經取之。盛者寸口大一倍於人迎，虛者反小於人迎也。】
肝臟形象之圖
見圖
【 肝重四斤四兩，左三葉，右四葉，共七葉，附著於脊之第九椎下。《素問》[刺禁]論云：肝生於左。後世以為其臟在右，其脈在左者，非。《素問》[靈蘭秘典]論云：肝者將軍之官，謀慮出焉。《靈樞》[本臟]篇云：肝小則臟安，無脅下之病；肝大則逼胃迫咽，迫咽則苦膈中且脅下痛。肝高則上支賁切脅，悗為息賁；肝下則逼胃脅下空，脅下空則易受邪。肝堅則臟安難傷；肝脆則善病消癉易傷。肝端正則和利難傷，肝偏傾則脅下痛也。青色小理者肝小，粗理者肝大；廣胸反骹者肝高，合脅兔骹者肝下；胷脅好者肝堅，脅骨弱者肝脆；膺腹好相得者肝端正，脅骨偏舉者肝偏傾也。】
【 [肝經諸穴歌]足厥陰，一十三穴終。起大敦於行間，循太衝於中封。蠡溝中都之會，膝關曲泉之宮。襲陰包於五里，陰廉乃發；尋羊矢於章門，期門可攻。】
肝經諸穴之圖
見圖
【 [分寸歌]足大指端名大敦，行間大指縫中存。太衝本節後二寸，踝前一寸號中封。蠡溝踝上五寸是，中都踝上七寸中。膝關犢鼻下二寸，曲泉曲膝盡橫紋。陰包膝上方四寸，氣衝三寸下五里。陰廉衝下有二寸，羊矢衝下一寸許。氣衝卻是胃經穴，鼠鼷之上一寸主。鼠鼷橫骨端盡處，相去中行四寸止。章門下脘旁九寸，肘尖盡處側臥取。期門又在巨闕旁，四寸五分無差矣。】
【 大敦：足大指端內側為隱白，外側為大敦。中封：足內踝骨前一寸筋裏宛宛中。蠡溝：內踝骨前上五寸。中都：內踝上七寸胻骨中。陰包：股內廉兩筋間，踡足取之，看膝內側，必有槽中。足五里：氣衝下三寸陰股中，動脈應手。巨闕：任脈穴，臍上六寸半。左右凡二十六穴。】
【 [督脈諸穴歌]督脈在背之中行，二十七穴始長強。舞腰俞兮歌陽關，入命門兮懸樞間。脊中筋縮造至陽，靈臺神道身柱詳。陶道大椎至瘂門，風府腦戶強間分。後頂百會兮前頂，顖會上星兮神庭。素髎至水溝於鼻下，兌端交斷交於內脣。】
【 [分寸歌]督脈齦交脣內鄉，兌端正在脣端央。水溝鼻下溝中索，素髎宜向鼻端詳。頭形北高面南下，先以前後髮際量。分為一尺有二寸，髮上五分神庭當。髮上一寸上星位。髮上二寸顖會良。髮上前頂三寸半，髮上百會五寸央。會後寸半即後項，會後三寸強間明。會後腦戶四寸半，後髮入寸風府行。髮上五分瘂門在，神庭至此十穴真。自此項骨下脊骶，分為二十有四椎。大椎上有項骨在，約有三椎莫算之。尾有長強亦不算，中間廿一可排椎。大椎大骨為第一，二椎節內陶道知。第三椎間身柱在，第五神道不須疑。第六靈臺至陽七，第九身內筋縮思。十一脊中之穴在，十二懸樞之穴奇。十四命門腎俞並，十六陽關自此知。二十一椎即腰俞，脊尾骨端長強隨。】
督脈經諸穴之圖
見圖
【 百會：在頂中央旋毛中，兩耳尖上，可容豆。分為一尺有二寸，而其數只一尺一寸者，何也？蓋前後髮際穴，而必以前後髮際量起，則有一寸在也。風府：項後髮際入一寸大筋內宛宛中，疾言其肉立起，言休立止，即百會後五寸半。瘂門：後髮際上五分項中央宛宛中，仰頭取之，入繫舌本。凡二十七穴。】
【 [任脈經諸穴歌]任脈二十四，穴行腹與胷。會陰始兮曲骨從，中極關元石門通。氣海陰交會，神闕水分逢。下脘建里兮中脘上脘，巨闕鳩尾兮中庭膻中。玉堂上紫宮華蓋，璇璣上天突之尊。飲彼廉泉，承漿味融。】
【 [分寸歌]任脈會陰兩陰間，曲骨毛際陷中安。中極臍下四寸取，關元臍下三寸連。臍下二寸名石門，臍下寸半氣海全。臍下一寸陰交穴，臍之中央即神闕。臍上一寸為水分，臍上二寸下脘列。臍上三寸名建里，臍上四寸中脘許。臍上五寸上脘在，巨闕臍上六寸五。鳩尾蔽骨下五分，中庭膻下寸六取。膻中卻在兩乳間，膻上寸六玉堂主。膻上紫宮三寸二，膻上華蓋四八舉。膻上璇璣五寸八，璣上一寸天突起。天突喉下約四寸，廉泉頷下骨尖已，承漿頤前脣稜下，任脈中央行腹裏。凡二十四穴。】
任脈經諸穴之圖
見圖


★ 靈樞·經脈篇第十 【 下】

手太陰氣絕則皮毛焦。太陰者，行氣溫於皮毛者也。故氣不榮則皮毛焦，皮毛焦則津液去皮節，津液去皮節者則爪枯毛折，毛折者則毛先死。丙篤丁死，火勝金也。
【`馬蒔`曰：此言肺絕之証候死期也。肺經之榮在毛，合在皮，正以肺主氣，行氣以溫於皮毛，惟氣絕而不榮，則皮毛焦，是皮節之津液亦去，而爪枯毛折，不特皮毛之焦而已。故病至毛折，其毛已死。火日剋金，死可必矣。】
【`張志聰`曰：此論三陰三陽之氣終也。皮脈肉筋骨，臟腑之外應也。臟腑者，雌雄之內合也。陰陽六氣，本於臟腑之五行所生，氣先死於外，而後臟腑絕於內也。手太陰之氣，主於皮毛，是以太陰氣絕則皮毛焦。手太陰主氣，氣主熏膚澤毛。故太陰者，行氣溫於皮毛者也。是以氣不榮則皮毛焦。津液者，隨三焦出氣，以溫肌肉淖澤於骨節，潤澤於皮膚，氣不榮則津液去皮節矣，津液去皮節則爪枯毛折矣。毛先死者，手太陰之氣，先絕於外也。丙篤丁死，肺臟之氣死於內也。`尚御公`曰：按上古天元冊文，丹黅蒼素元之天氣，經於五方分野，合化地之五行，而地之五行，上呈天之六氣。[五運行]論曰：神在天為風，風生木，木生酸，酸生肝，肝生筋，筋生心，是人之立形定氣，本於五行所生。故曰：其生五，其數三，謂生於五行，而終於三陰三陽之數。是以所生病者，臟腑五行之病生於內也。是動者，六氣之運動於外而為病也。然是動所生之病，皆終於三陰三陽之氣者，臟腑五行之氣，本於天之所化，故天氣先絕而後臟腑之氣終也。`朱濟公`曰：夫人生於地，懸命於天，天地合氣，命之曰人。蓋人秉天地之氣所生，配合天地陰陽運氣，能明造化死生之道，則一點靈明，與太虛同體，萬劫常存也。】

手少陰氣絕則脈不通，脈不通則血不流，血不流則髦色不澤。故其面黑如漆柴者，血先死。壬篤癸死，水勝火也。
【`馬蒔`曰：此言心絕之證候死期也。心主脈，又主血，惟心氣絕則血脈俱枯，髦色不澤，面色如漆柴然，水所刑也。此則血已先死，水日剋火，死可必矣。】
【`張志聰`曰：心主血脈，故手少陰氣絕則脈不通，脈隨氣行者也。脈不通則血不流，血隨脈氣流行者也。夫心之合脈也，其榮色也。髦者，血氣之所生也。故血脈不流則髦色不澤，面如漆柴。少陰氣絕則血先死。壬篤癸死，心臟之火氣滅也。】

足太陰氣絕者，則脈不榮肌肉。脣舌者，肌肉之本也。脈不榮則肌肉軟，肌肉軟則肉萎人中滿，人中滿則脣反，脣反者肉先死。甲篤乙死，木勝土也。
【`馬蒔`曰：此言脾絕之證候死期也。脾主肌肉脣舌，為肌肉之本，故脾氣不榮則肌肉軟而舌萎，人中滿而脣反，斯則肉已先死。木日剋土，死可必矣。】
【`張志聰`曰：足太陰之氣生於脾，脾藏榮而外主肌肉，是以太陰氣絕則脈不榮於肌肉矣。脾開竅於口，主為衛使之迎糧，故脣舌為肌肉之本，脈不榮則肉萎脣反，太陰之生氣絕於外也。甲篤乙死，脾臟之氣死於內也。】

足少陰氣絕則骨枯。少陰者，冬脈也，伏行而濡骨髓者也。故骨不濡則肉不能著也。骨肉不相親則肉軟卻，肉軟卻故齒長而垢，髮無澤，髮無澤者骨先死。戊篤己死，土勝水也。
【`馬蒔`曰：此言腎絕之證候死期也。腎主骨，其脈行於冬而濡骨髓，惟腎氣絕則骨枯肉脫，齒槁髮焦，其骨已死。土日剋木，死可必矣。】
【`張志聰`曰：足少陰之氣主骨，故氣絕則骨枯。冬脈者，謂五臟之脈氣合四時，而外濡於皮肉筋骨者也。夫谿骨屬骨，肉本於骨也，故骨不濡則肉不能著於骨，而骨肉不相親矣。骨肉不相親，則骨氣外脫而齒長矣。夫腎主藏精而化血，髮者血之餘也。髮無澤者，腎臟之精氣絕而骨先死矣。】

足厥陰氣絕則筋絕。厥陰者，肝脈也。肝者，筋之合也。筋者，聚於陰氣而脈絡於舌本也。故脈弗榮則筋急，筋急則引舌與卵，故脣青舌卷卵縮，則筋先死。庚篤辛死，金勝木也。 【 陰氣之氣，當作器。】
【`馬蒔`曰：此言肝絕之證候死期也。肝之合在筋，其筋下聚於陰器，而上絡於舌本，故氣絕則筋急，引舌與卵，其筋已先死。金日剋木，死可必矣。】
【`張志聰`曰：足厥陰之氣主筋，故氣絕則筋絕矣。厥陰者肝脈，肝者筋之合，謂厥陰之氣合於肝脈，肝臟之氣合於筋也。聚於陰氣者，筋氣之會於宗筋也。筋聚於陰器，而絡於舌本，故脈不榮於筋，則筋急而舌卷卵縮矣。厥陰氣絕，則筋先死。庚篤辛死，金勝木而肝臟之木氣絕也。】

五陰氣俱絕則目系轉，轉則目運，目運者為志先死。志先死則一日半死矣。
【`馬蒔`曰：此言手足陰經之絕者，而有病證死期也。五陰者，心肝脾肺腎皆屬陰經也。不言心包絡經者，以手少陰心經統之。耳目為五臟之精，故五臟絕則目系轉而運，此乃志已先死，所以死在一日半也。曰一日半者，蓋周五臟之表裏，而半日則餘之耳。】
【`張志聰`曰：此總結五臟五行之氣，本於先天之水火也。心系上繫於目系，目系轉者，心氣將絕也。火之精為神，水之精為志，神生於精，火生於水，故志死而神先絕，所謂生則俱生，急則俱死也。天一生水，地二生火。一日半者，一二日之間，陰陽水火之氣，終於天地始生之數也。】

六陽氣絕則陰與陽相離，離則腠理發泄，絕汗乃出，故旦占夕死，夕占旦死。
【`馬蒔`曰：此言手足陽經之絕者，而有病證死期也。六陽者，膽胃大小腸膀胱三焦也。六陽經氣絕，則陰經與陽經相離而不相運，致腠理開泄，絕汗如珠，其死在旦夕間也。】
【`張志聰`曰：此言六腑三陽之氣終也。[陰陽離合]論曰：未出地者，命曰陰中之陰；已出地者，名曰陰中之陽。蓋三陽之氣，根於陰而出於陽，是以六陽將絕，則陰與陽相離矣。離則陽氣外脫，腠理發泄，絕汗乃出，而陽將終也。三陽者，應天之氣，是以旦占夕死，夕占旦死，不能終天運之一周。`尚御公`曰：此章與本經終始篇、《素問》[診要經終]篇大義相同。】

經脈十二者，伏行分肉之間，深而不見，其常見者，足太陰過於外踝之上，無所隱故也。諸脈之浮而常見者，皆絡脈也。六經絡手陽明少陽之大絡，起於五指間，上合肘中，飲酒者，衛氣先行皮膚，先充絡脈，絡脈先盛，故衛氣已平，榮起乃滿，而經脈大盛。脈之卒然盛者，皆邪氣居之，留於本末，不動則熱，不堅則陷且空，不與眾同。是以知其何脈之動也。
雷公曰：何以知經脈之與絡脈異也？
黃帝曰：經脈者，常不可見也。其虛實也，以氣口知之。脈之見者，皆絡脈也。
【`馬蒔`曰：此詳言經脈不可見，而絡脈則可見也。經脈者，如肺經自中府以至少商是也。絡脈者，如肺經之列缺旁行偏歷是也。然十二經者，伏行於各經分肉之間，深而不可見，其常見者，僅有脾經之脈，過於外踝之上，與胃脈相通，無所隱焉故耳。凡諸脈之浮而常見者，皆絡脈也。又有經絡皆盛，其唯飲酒之時。即如手之六經，皆有絡脈，其手陽明大腸經之絡名曰偏歷，手少陽三焦之絡名曰外關，雖在臂腕之間，然皆起於手之五指，手陽明則起於食指，手少陽則起於無名指，上則合於肘中。唯飲酒時則衛氣先行於皮膚，絡脈先盛，至衛氣已平，營氣亦滿，而經脈亦大盛。凡經絡之脈，卒然動者，皆邪氣居之。邪氣者，酒氣也。留於手之本末臂指間，設脈不動，則其熱實不免。若脈不堅，則其人必虛，脈當陷且空也。大抵飲酒之脈，斷宜動而且堅，與不飲酒之眾人，其脈不相同也。是以即飲酒時，便可以知其脈起於何指者，係何脈之動也。及雷公又以經絡之異，何法知之為問，蓋欲於不飲酒時而知之也。帝言經脈之虛實，當診氣口脈以知之，然隱而不可見者，其常也。絡脈則其脈常見，不必於氣口知之矣。】
【`張志聰`曰：此申明十二經脈之血氣，與脈外皮膚之氣血，皆生於胃腑水穀之精，而各走其道。經脈十二者，六臟六腑，手足三陰三陽之脈，乃榮血之榮行，伏行於分肉之內，深而不見者也。諸脈之浮而常見者，皆絡脈也。支而橫者為絡，絡之別者為孫。蓋胃腑所生之血氣，精專者獨行於經隧，榮行於十二經脈之中，其出於孫絡皮膚者，別行於經別。經別者。臟腑之大絡也，蓋從大絡而出於絡脈皮膚。下行者，從足太陰之絡，而出於足胻之街，故其常見者，足太陰過於外踝之上，無所隱故也。上行者，從手陽明少陽之絡，注於尺膚以上魚，而散於五指，故曰，手陽明少陽之大絡，起於五指間，上合肘中，謂行於皮膚之氣血，從手陽明少陽之大絡，散於五指間，復從五指之井溜於脈中，而與脈中之血氣，上合於肘中也。夫陰陽六氣主於膚表。經云：太陰為之行氣於三陰，陽明者表也，亦為之行氣於三陽。蓋手太陰主氣而外主皮毛，手陽明為太陰之合，故亦為之行氣於膚表也。手少陽主氣，為厥陰包絡之腑，心主包絡，主行血於脈中，少陽主行血於脈外，是以手陽明少陽之大絡，主行胃腑所出之血氣，而注於絡脈皮膚之間。[玉版]篇曰：胃者，水穀血氣之海也。海之所行雲氣者，天下也。胃之所出血氣者，經隧也。經隧者，五臟六腑之大絡也。[繆刺]篇曰：邪客於皮毛，入合於孫絡，留而不去，閉塞不通，不得入於經，流溢於大絡而生奇病也。是血氣之行於脈外者，外內出入，各有其道，故復引飲酒者以證明之。夫酒者水穀之悍液，衛者水穀之悍氣，故飲酒者，液隨衛氣而先行皮膚，是以面先赤而小便獨先下，蓋先通調四布於外也。津液隨衛氣先行皮膚，先充絡脈，絡脈先盛，衛氣已平，榮氣乃滿，而經脈大盛。此血氣之從皮膚而絡，絡而脈，脈而經，蓋從外而內也。如十二經脈之卒然盛者，皆邪氣居於脈中也。本末者，謂十二經脈之有本標也。如留於脈而不動則熱，不留於脈則脈不堅而外陷於膚空矣。此十二經脈之流行出入，不與絡脈大絡之眾同也。是以知何脈之動也，以氣口知之。氣口者，手太陰之兩脈口也。此言榮血之行於十二經脈中者，乃伏行之經脈，以手太陰之氣口知之。血氣之行於皮膚，而見於絡脈者，候見於人迎氣口也。此節凡四轉，蓋以申明十二經脈之血氣，與皮膚之氣血，各有出入之道路也。再按十二經脈之始於手太陰肺，終於足厥陰肝，周而復始者，乃榮血之行於脈中也。十二經脈之皆出於井，溜於榮，行於經，入於合者，乃皮膚之氣血，溜於脈中，而與經脈之血氣，合於肘膝之間，本篇之所謂六經脈，手陽明少陽之大絡，起於五指間上合肘中者是也。本經[癰疽]篇曰：余聞腸胃受穀，上焦出氣，以溫分肉而養骨節，通腠理，中焦出氣如露，上注谿谷而滲孫脈，津液和調，變化而赤為血，血和則孫脈先滿溢，乃注於絡脈，皆盈乃注於經脈，陰陽已張，因息乃行，行有經紀，周有道理，與天合同，不得休止。此水穀所生之津液，隨三焦出氣以溫肌肉，滲於孫絡，化赤為血，而溢於經脈。本篇之所謂飲酒者，衛氣先行皮膚，先充絡脈，絡脈先盛，衛氣已平，榮血乃滿，而經脈大盛是也。是脈外之氣血，一從經隧而出於孫絡皮膚，一隨三焦出氣以溫肌肉，化而為赤，是所出之路有兩歧也。其入於經也，一從指井而溜於經榮，一從皮膚而入於絡脈，是所入之路亦有兩歧也。其經脈之血氣，行於脈外，從本標而出於氣街，本篇之所謂留於本末，不動則熱，不堅則陷且空，不與眾同是也。此血氣出入之路，而合於天地陰陽五運六氣，乃本經之大關目，故不厭煩贅而詳言之，學者亦不可不用心參究者也。夫血氣之從經隧而出於孫絡皮膚者，海之所以行雲氣於天下也。隨三焦出氣以溫肌肉者，應司天在泉水隨氣而運行於膚表也。膚表之氣血入於脈中，應天運於地之外，而復通貫於地中，經脈之血氣，行於皮膚之外，猶地之百川流注於泉下，而復運行於天表也。此天地上下升降內外出入之相通也。人合天地陰陽之道，運行不息，可以與天地相參，如升降息則氣立孤危，出入廢則神機化滅矣。】

雷公曰：細子無以明其然也。
黃帝曰：諸絡脈皆不能經大節之間，必行絕道，而出入復合於皮中，其會皆見於外，故諸刺絡脈者，必刺其結上甚血者。雖無結，急取之，以瀉其邪而出其血，留之發為痺也。凡診絡脈，脈色青則寒且痛，赤則有熱。胃中寒，手魚之絡多青矣。胃中有熱，魚際絡赤，其暴黑者，留久痺也。其有赤有黑有青者，寒熱氣也。其青短者，少氣也。凡刺寒熱者，皆多血絡，必間日而一取之，血盡乃止，乃調其虛實。其青而短者少氣，甚者瀉之則悶，悶甚則仆不得言，悶則急坐之也。
【`馬蒔`曰：此言刺絡脈者，必出其血，診絡脈者，必別其色也。凡諸絡脈，皆不能經歷於大節之間，一如經脈之行也，必行於阻絕之道，而出入之，復合於皮中，如肺經列缺為絡，別行於大腸經之偏歷，直行似阻而旁行之也。其所會處皆見於外，故諸經刺絡脈者，必即其絡脈之上結而甚有血者以刺之，其間雖然有結，亦當急取之，以瀉其邪而出其血。若將此血留之，必發之而為痺疾，所以不可留也。然欲診絡脈，有色可據，某經絡脈之色青者，則寒且痛；某經絡脈之色赤者，內必有熱。若胃中有寒，則魚際之絡多青；若胃中有熱，則魚際之絡多赤；若手魚之絡暴黑，則留之必為久痺。故上文曰，當瀉其邪而出其血也。若魚際之脈，赤黑青之兼見者，必為寒熱氣；若魚際之脈青而且短者，必正氣之衰少。但此寒熱氣者，理當刺之，刺之者，以其血絡之多故也，必間日而一取之，候其血盡而止鍼，隨即調其虛實，虛則補而實則瀉也。至於色青而短，為元氣衰少者，病勢若甚，切不可瀉，瀉之則必悶，悶甚則必仆，須於初悶時不得言語，急靜坐之，即可以不至於仆矣。】
【`張志聰`曰：此復申明上文之義，蓋假病刺以證血氣之生始出入。《下經》曰：先度其骨節大小廣狹而脈度定矣。蓋十二經脈，皆循於骨節間而為長短之度，其絡脈皆不能經大節之間，必行絕道而出入。絕道者，別道也，蓋胃腑所出之血氣，行於經別者，從經別而出於絡脈，復合於皮中，其血氣色脈之會合，皆見於外，故刺諸絡脈者，必刺其結上甚血者，雖無結，急取之以瀉其邪而出其血，留之發為痺也。經云：病在陰者名為痺。蓋皮膚絡脈之邪，留而不瀉，則入於分肉筋骨之間而為痺，與邪居經脈之中，留於本末，不動則熱之不同也。凡診絡脈，脈色青則有寒，赤則有熱，蓋浮絡之血氣，皆見於皮之部也。胃中寒，手魚之絡多青；胃中熱，手魚之絡多赤。蓋皮絡之氣血，本於胃俯所生，從手陽明少陽，注於尺膚而上魚也。氣者，三陰三陽之氣，胃腑之所生也。少氣甚者瀉之則悶，氣益虛而不能行於外也。悶甚則仆不能言者，謂陰陽六氣，生於胃腑水穀之精，而本於先天之水火也。少陰之氣厥於下，則仆而不得言，故悶則急坐之，以啟少陰之氣，即如上文之緩帶被髮，大杖重履而步之一法也。】
【`高士宗`曰：上節以十二經脈，分別衛氣血氣之行於皮膚絡脈；此節單論皮膚絡脈，以復申明上文之義。】
【`黃載華`曰：衝脈任脈，皆起於胞中，上循背裏為經絡之海。其浮而外者，循腹右上行，會於咽喉，別而絡脣口，血氣盛則充膚熱肉，血獨盛則澹滲皮膚，生毫毛，是脈外之血氣，又從衝脈而散於皮毛，故曰復合於皮中，其會皆見於外。謂經別所出之血氣，與衝脈所出之血氣，會合於皮中，當知皮膚血氣所出之道路有三徑也。】

手太陰之別，名曰列缺，起於腕上分間，並太陰之經，直入掌中，散入於魚際。其病實則手銳掌熱；虛則欠㰦，小便遺數。取之去腕半寸，別走陽明也。 【 㰦，音去。數，音朔。半寸當作寸半。】
【`馬蒔`曰：此下十二節，詳言十二絡穴，而此先以肺經言之也。夫不曰絡而曰別者，以此穴由本經而別走鄰經也。手太陰肺經之別穴，名曰列缺，起於腕上分肉之間，並本經太陰之經，入手陽明大腸經，以直入掌中，而散入於魚際。其病如邪氣盛而實，則手之銳掌當熱；如正氣衰而虛，則小便必遺而且數。凡取此穴者，必覓之去手腕寸半間，鍼二分，留三呼，瀉五吸，灸三壯。以列缺乃別走陽明之穴，正以肺與大腸為表裏也。】
【`張志聰`曰：經別者，五臟六腑之大絡也。別者，謂十二經脈之外，別有經絡。陽絡之走於陰，陰絡之走於陽，與經脈繆處而各走其道，即[繆刺]篇之所謂大絡者左注右，右注左，與經相干而布於四末，不入於經俞與經脈繆處者是也。[玉版]論之所謂：胃者，水穀血氣之海也。海之所行雲氣者，天下也。胃之所出血氣者，經隧也。經隧者，五臟六腑之大絡也。蓋胃腑所生之血氣，其精專者獨行於經隧，從手太陰肺脈，而終於足厥陰肝經，此榮血之循行於十二經脈之中，一脈流通環轉不息者也。其血氣之四布於皮膚者，從臟腑之別絡而出，雖與經相干，與經並行，而各走其道，出於孫絡，散於皮膚。故手太陰之經別曰列缺，手少陰之經別曰通里，足太陽曰飛揚，足少陽曰光明，與手足之井滎俞經合穴不相干也。曰太陰少陰，曰太陽少陽，與臟腑之經脈各繆處也。此胃腑之血氣，四布於膚表之陽分者，從大絡而出於孫絡皮膚，從絡脈而陰走於陽，陽走於陰，如江河之外別有江河，江可通於河，河可通於江，與經脈之榮血，一以貫通者不相同也。故手太陰之別名曰列缺，起於腕上分間。分間者，謂手太陰之經脈，與經別之於此間而相分也。並太陰之經者，並太陰之經脈而行也。散入於魚際，謂入魚際而散於皮膚，即上文之所謂諸絡脈必行絕道，而出入復合於皮中，其會見於外也。實則手銳掌熱，氣盛於外也；虛則欠㰦小便遺數，氣虛於內也。蓋膚表之血氣，由臟腑經隧之所生也。當取之去腕寸半，即列缺穴間。別走陽明者，陰絡之從此而別走於陽也。】
【`尚御公`曰：此篇病證與[繆刺]篇之不同。[繆刺]篇論邪客於皮膚孫絡，溜於大絡而生奇病，病從外而內也。此篇論本氣之虛實，病從內而外也。故曰諸絡脈必行絕道而出入。】
【`朱濟公`曰：如手太陰之列缺，手陽明之偏歷，雖非井滎俞經，然以係經脈之穴，蓋經別之各走其道，布於四末，與經相干於列缺、通里諸經之間，復別而上行，並經而入掌，散於絡脈而合於皮中者也。】
【`張玉師`曰：[皮部]論云，欲知皮部，以經脈為紀。陽明之陽，名曰害蜚，視其上下有浮絡者，皆陽明之絡也。少陽之陽名曰樞持，少陰之陰名曰樞儒。凡十二經絡脈者，皮之部也。是皮部之絡脈雖以經脈為紀，並循於十二經脈之部，然從大絡而出，別走其道，與經脈繆處，故有害蜚樞持之別名，當於《靈》、《素》二經合參，其義始得。】

手少陰之別，名曰**通里**，去腕一寸半，別而上行，循經入於心中，繫舌本，屬目系。其實則支膈，虛則不能言。取之掌後一寸，別走太陽也。
【`馬蒔`曰：此言心經之絡穴也。通里去腕一寸半，半字衍文，觀掌後一寸，可見別而上行，循本經入於心中，繫舌本，屬目系。其邪氣實則隔間若有所支而不暢，正氣虛則不能言，蓋心主言而經別絡舌本也。取之當覓掌後一寸，乃別走太陽小腸經之通里穴，以心與小腸為表裏也。鍼三分，灸三壯。】
【`張志聰`曰：按心脈上俠咽，繫目系，經別繫舌本屬目系，蓋經別並經而行也。】

手心主之別，名曰**內關**，去腕二寸，出於兩筋之間，循經以上繫於心包，絡心系。實則心痛，虛則為頭強。取之兩筋間也。
【`馬蒔`曰：此言心包絡經之絡穴也。夫手厥陰心包絡經而謂之手心主者，以其代心經以行事。本經[邪客]篇云：必者五臟六腑之大主，諸邪之在心者，皆在心之包絡。包絡者，心主之脈也，皆如手少陰心主之脈行也。其別者名曰內關，去手腕上廉二寸之兩筋間，循本經以上繫於心包絡。如心系間邪氣盛而實，則心必痛；正氣衰而虛，則頭必強。取此穴者，覓之兩筋間耳。】
【`張志聰`曰：手心主之別絡，與經相干於內關之間，去腕二寸，別經脈而出於兩筋之內，循經並行，上繫於心包絡心系。實則心痛，心系與包絡之相通也。虛則為頭強，蓋包絡主行血脈，脈氣虛故頭強也。按十二經別，皆陽走陰而陰走陽。此不曰別走少陽，或簡脫也。】

手太陽之別，名曰**支正**，上腕五寸，內注少陰。其別者，上走肘絡肩髃。實則節弛肘廢，虛則生肬，小者如指痂疥。取之所別也。 【 肬。音尤。痂，音加。】
【`馬蒔`曰：此言小腸經之絡穴也。支正上手腕外廉五寸，內注於手少陰心經，以心與小腸為表裏也。其別行者，上走於肘，絡手陽明大腸經之肩髃穴。如邪氣有餘而實，則節弛而肘廢；正氣不足而虛，則大者為肬，蓋贅瘤之類，小者為指間痂疥之類。凡此疾者，取此別穴而已。鍼三分，灸三壯。】
【`張志聰`曰：上腕五寸，乃手太陽經之支正。太陽之經別布於四末，與經相干於支正之間，內注於手少陰之別絡。其別行者，上走肘絡肩髃。手太陽小腸主液，實則津液留滯，不能淖澤於骨，是以節弛肘廢。《三因》曰氣虛不行則生肬，小者如指上之痂疥，即皶痤之類，氣鬱之所生也。】

手陽明之別，名曰**偏歷**，去腕三寸，別入太陰。其別者，上循臂乘肩髃，上曲頰遍齒。其別者，入耳合於宗脈。實則齲聾，虛則齒寒痺隔。取之所別也。 【 齲，丘禹切。】
【`馬蒔`曰：此言大腸經之絡穴也。偏歷去手腕後三寸，別走入於手太陰肺經。其支別者，上循臂之溫溜、下廉、上廉、三里、曲池以乘肩髃，上曲頰，入上齒縫中。又其支別者，入耳合於宗脈也。諸節皆腑合於臟，臟合於腑，此則宗脈是肺經之大脈，猶言大氣為宗氣也。如邪氣有餘而實，則為齲而齒痛，為耳聾；正氣不足而虛，則止為齒寒，為內痺，為隔塞不便，皆當取此穴以治之耳。】
【`張志聰`曰：去腕三寸，乃手陽明經之偏歷。手陽明之別絡，布於四末，與經相干於偏歷之間，而別入於太陰之經別。其別行者，上循臂乘肩髃，上曲頰，遍絡於齒。又其別者，入耳中，合於宗脈。實則氣滯，上為齒痛耳聾；虛則齒寒，內為痺隔。蓋手陽明主行血氣於皮膚，以溫肌肉，虛則不行於外，故為齒寒而痺閉阻隔也。】
【`尚御公`曰：取之別者，謂遍齒入耳之別絡，非偏歷也。十二絡皆同。】

手少陽之別，名曰**外關**，去腕二寸，外繞臂，注胷中。合心主病，實則肘攣，虛則不收。取之所別也。
【`馬蒔`曰：此言三焦經之絡穴也。外關去手腕外廉二寸，外繞於臂，注於胷中，以合手厥陰心主之脈，以三焦與心包絡為表裏也。邪氣有餘而實，則為肘攣；正氣不足而虛，則手不能收，皆取此穴以治之耳。】
【`張志聰`曰：去腕二寸，乃手少陽經之外關。少陽之別絡，布於四末，與經相干於外關之間，外行遶臂，注胷中，合心主之大絡病。實則肘攣，虛則不收，少陽厥陰之主筋也。】

足太陽之別名曰**飛揚**，去踝七寸，別走少陰。實則鼽窒頭背痛，虛則鼽衂。取之所別也。
【`馬蒔`曰：此言膀胱經之絡穴也。飛揚去足外踝上七寸，別走少陰腎經，以膀胱與腎為表裏也。邪氣有餘而實，則為鼽而窒，為頭與背痛；正氣不足而虛，則為鼽為衂，皆當取此穴以治之耳。】
【`張志聰`曰：踝上七寸，乃足太陽經之飛揚穴。足太陽之別絡，與經相干於飛揚之間，不入於經俞，別走於足少陰之絡。實則鼽窒背痛，虛則鼽衂，蓋別絡並經而循於頭背也。】

足少陽之別，名曰**光明**，去踝五寸，別走厥陰，下絡足跗。實則厥，虛則痿躄，坐不能起。取之所別也。
【`馬蒔`曰：此言膽經之絡穴也。光明穴去外踝上五寸，別走足厥陰肝經，以膽與肝為表裏也。下絡足之跗面，即俠谿、地五會、臨泣等處也。邪氣有餘而實，則氣逆而為厥，以肝脈在下也。正氣不足而虛，則為痿為躄，雖坐亦不能起，以肝主於筋也。皆取此穴以治之耳。】
【`張志聰`曰：踝上五寸，乃足少陽經之光明，少陽之大絡，與經相會於光明之間，別走於厥陰之別絡，下絡足跗。少陽主初陽之氣，實則膽氣不升而逆於下則為厥，氣虛則為痿躄，坐不能起。】

足陽明之別，名曰**豐隆**，去踝八寸，別走太陰；其別者，循脛骨外廉，上絡頭項，合諸經之氣，下絡喉嗌。其病氣逆則喉痺卒瘖，實則狂顛，虛則足不收脛枯。取之所別也。
【`馬蒔`曰：此言胃經之絡穴也。豐隆去外踝上八寸，別走足太陰脾經，以胃與脾為表裏也。循脛骨外廉之上下巨虛等穴，上至頭項而絡之，以合於諸經之氣，蓋胃為五臟六腑之大海也。其頭項之下，則絡於喉嗌，故胃氣一逆，則為喉痺，為卒瘖也。邪氣有餘而實，則為狂顛；正氣不足而虛，則足不能收，而脛亦枯槁，皆當取此穴以治之也。】
【`張志聰`曰：去足踝八寸，乃足陽明經之豐隆。陽明之別絡，與經相會於豐隆之間，而別走於足太陰之別絡。其別行者，並經脈而循於脛骨外廉，上絡頭項十五大絡之氣血，皆本於胃腑水穀之所生，是以足陽明之絡，與諸經之氣相合，其病氣逆則喉痺卒瘖，經別之絡於喉嗌也。實則氣厥於下而為顛狂，血氣虛則足不收脛枯，取之所別也。】

足太陰之別，名曰**公孫**，去本節之後一寸，別走陽明；其別者，入絡腸胃。厥氣上逆則霍亂，實則腸中切痛，虛則鼓脹。取之所別也。
【`馬蒔`曰：此言脾經之絡穴也。公孫去足大指本節後一寸，別走足陽明胃經，以脾與胃為表裏也。其別者，入絡於腸胃之中。脾氣上逆而厥則為揮霍擾亂，邪氣有餘而實則為腸中切痛，正氣不足而虛則為鼓脹，皆取此穴以治之耳。】
【`張志聰`曰：去足大指本節之後一寸，乃足太陰之公孫穴。太陰之別絡，分布於足，與經相干於公孫之間，而別走於陽明之絡，其別行者，入絡腸胃。厥氣上逆，則為霍亂，氣有餘而實，則為腸中切痛，不足而虛，則為鼓脹，當取之所別也。】

足少陰之別，名曰**大鍾**，當踝後繞跟別走太陽；其別者，並經上走於心包下，外貫腰脊。其病氣逆則煩悶，實則閉癃，虛則腰痛。取之所別也。
【`馬蒔`曰：此言腎經之絡穴也。大鍾穴當內踝後繞跟處，別走足太陽膀胱經，以腎與膀胱為表裏也。又其別者，並本經脈氣，以上走於手厥陰心包絡經之下，而外則貫於腰脊間，其病氣逆則為煩心，邪氣有餘而實，則為閉癃，以腎通竅於二便也。正氣不足而虛，則為腰痛，皆取此穴以治之耳。】
【`張志聰`曰：當踝後遶跟處，乃足少陰經之大鍾。少陰之別絡，與經相會於大鍾之間，而別走於太陽；其別行者，並經而行，上走於心包絡之下，外貫腰脊。其病氣逆則煩悶，水氣上乘於心也。實則閉癃，別走太陽，而膀胱之氣不化也。虛則腰痛，腰者腎之腑也，按手少陽三焦手厥陰包絡之氣，皆本於腎臟之所生，故並經上走於心包下。蓋包絡之氣，生於腎臟，注於絡中，並經而上也。】

足厥陰之別，名曰**蠡溝**，去內踝五寸，別走少陽；其別者，經脛上睾結於莖。其病氣逆則睾腫卒疝，實則挺長，虛則暴癢。取之所別也。
【`馬蒔`曰：此言肝經之絡穴也。蠡溝去內踝上五寸陷中，別走足少陽膽經，以肝與膽為表裏也。經於足脛以上於睾丸結於莖垂，其病氣逆則睾丸腫脹而卒成疝氣，邪氣有餘而實，則睾為挺長，正氣不足而虛，則為暴癢，皆當取此穴以治之也。】
【`張志聰`曰：去內踝五寸，乃厥陰經之蠡溝。厥陰之別絡，分布於足，與經相干於蠡溝之間，而別走於少陽之絡，脛足胻睪。睾丸，即陰子也。莖，陰莖，乃前之宗筋。挺，即陰莖也。取之所別者，取別走少陽之絡，所謂陽取陰而陰取陽，左取右而右取左也。】

任脈之別，名曰**尾翳**，下鳩尾散於腹。實則腹皮痛，虛則癢搔。取之所別也。
【`馬蒔`曰：此言任脈經之絡穴也。從尾翳下於鳩尾，散於腹中。邪氣有餘而實，則腹皮必痛；正氣不足而虛，則癢而搔之，皆當取此穴以治之耳。】
【`張志聰`曰：按任脈起於中極之下，以上毛際，循腹裏，上關元，至咽喉，上頤循面入目。所謂尾翳者，即鳩尾之上，蓋任脈之別絡，出於下極，並經而上，復下於鳩尾，以散於腹絡。氣實則腹皮急，虛則癢搔，當取之所別絡也。】

督脈之別，名曰**長強**，挾脊上項散頭上，下當肩胛左右，別走太陽，入貫膂。實則脊強，虛則頭重，高搖之，挾脊之有過者。取之所別也。
【`馬蒔`曰：此言督脈經之有絡穴也。長強挾脊上項，散於頭上，下則當於肩胛之左右。其別者則走於足太陽膀胱經，以入貫於膂筋之間。邪氣有餘而實，則脊必強；正氣不足而虛，則頭必重，且頭重難支，必從高而搖之。此皆挾脊之有病所致也，皆當取此穴以治之耳。長強在脊骶骨端。】
【`張志聰`曰：按督脈起於少腹，以下骨中央，女子入繫庭孔。其孔，溺孔之端也。其絡循陰器合篡間，遶篡後，別繞臀至少陰，與巨陽中絡者合，少陰上股內後廉，貫脊屬腎，與太陽起於目內眥上額交巔，上入絡腦，還出別下項，循肩膊內，俠脊抵腰中，下循膂絡腎，其男子循莖下至篡，與女子等；其少腹直上者，貫齊中央，上貫心入喉，上頤環脣，上繫兩目之下中央。蓋督脈總督一身之陽，應天道之遶地環轉，是以下行而上者，循莖至篡，從少腹貫齊中央，入喉上頤，環脣繫目；其上行而下者，起於目內眥，上額交巔，下項俠脊，抵腰中，而環轉於周身之前後也。其督脈之別絡，出於長強之分，俠脊上行散於頭上，是督脈之行於脊膂者，從頭項而下行，別絡之從下而上行於頭項也。虛實者，本氣之虛實。有過者，有過之脈，邪氣之所客也。`尚御公`曰：以有過之脈，總結於督脈之後，蓋申明虛實者，乃本氣之虛實，非邪氣也。`朱永年`曰：按任督之大絡，與經脈交相逆順而行，當知十二別絡，雖循經並行，亦往來逆順者也。】

脾之大絡，名曰**大包**，出淵液下三寸，布胷脅。實則身盡痛，虛則百節盡皆縱。此脈若羅絡之血者，皆取之脾之大絡脈也。
【`馬蒔`曰：此言脾經又有大絡穴也。脾固有公孫穴為絡，又有大絡名曰大包，出足少陽膽經淵液下之三寸，布於胷脅之中。邪氣有餘而實，則一身盡痛；正氣不足而虛，則百節盡皆縱弛。此脈若羅紋之絡，其絡中必有血，皆當取此穴以治之耳。淵液：腋下三寸宛宛中，舉臂取之。】
【`張志聰`曰：大包乃脾經之穴名，在足少陽膽經淵液之下三寸。脾之大絡，循脾經之大包，而四布於胷脅。實則身盡痛，虛則百節盡皆縱。羅絡之血者，謂大絡之血氣，散於周身之孫絡皮膚，若羅紋之縱橫而絡於身也。夫脾之有大絡者，脾主為胃行其津液，灌溉於五臟四旁，從大絡而布於周身，是以病則一身盡痛，百節皆縱。而血絡之若羅紋，以絡於周身足太陰之大絡者，止並經而行，散血氣於本經之部分，是以足太陰脾臟之有二絡也。如曰脾足太陰之脈，兼是動所生而言也。曰足太陰之大絡，曰脾之大絡，分脾臟經氣而言也。】

凡此十五絡者，實則必見，虛則必下。視之不見，求之上下。人經不同，絡脈異所別也。
【`馬蒔`曰：此結言取絡穴之有法也。凡此十五絡者，邪氣實則其脈必見，正氣虛則其脈陷下。若陷下而視之不見，則求之上下諸穴，即其不陷下者，而知此穴之為陷也。蓋人之經脈不見有十二經之分，故絡脈之異而別行者，亦有十五絡耳。夫以十二經而謂之十五絡者，以督任有二，脾有大包，故謂之十五也。按此篇以督之長強，任之尾翳為十五絡，《難經》以陽蹻陰蹻之絡為十五絡，殊不知督脈所以統諸陽，任脈所以統諸陰，還以《靈樞》為的也。】
【`張志聰`曰：凡此十五大絡之血氣，充實則外溢於孫絡皮膚，故實則必見，虛則下陷於內之大絡，故視之不見也。求之上下者，謂絡脈之相交於上下陰陽之間，病在上者求之下，病在下者求之上，病在陰者取之陽，病在陽者取之陰也。夫十五大絡，雖與經相干而布於四末，其氣無常處，不入於經俞，與經脈繆處，故與人之經脈不同而絡脈異所別也。】
【`尚御公`曰：經脈有經脈之絡脈，經別有經別之絡脈，故曰絡脈異所別也。】


# 經
★ 靈樞·經別篇第十一

黃帝問於岐伯曰：余聞人之合於天道也，內有五臟，以應五音、五色、五時、五味、五位也；外有六腑，以應六律。六律建陰陽諸經，而合之十二月、十二辰、十二節、十二經水、十二時、十二經脈者，此五臟六腑之所以應天道。夫十二經脈者，人之所以生，病之所以成，人之所以治，病之所以起。學之所始，工之所止也。粗之所易，上之所難也。請問其離合出入奈何？
岐伯稽首再拜曰：明乎哉問也！此粗之所過，上之所息也。請卒言之！
【`馬蒔`曰：此帝問十二經之離合出入，而伯欲盡言之也。】
【`張志聰`曰：此論十二經脈，十五大絡之外，而又有經別也。五位，五方之定位。六律建陰陽者，建立六陰六陽以合諸經。諸經者，十二經脈，十二大絡，十二經別也。六律分立陰陽，是以合天之十二月、十二節、十二時，合地之十二經水，人之十二經脈，此五臟六腑之所以應天道也。夫六臟脈屬臟絡腑，六腑脈屬腑絡臟，此榮血之流行於十二經脈之中，然經脈之外又有大絡，大絡之外又有經別，是以粗工為易而上工之所難也。離合者，謂三陽之經別離本經而合於三陰，三陰之經別離本經而合於三陽，此即[繆刺]篇所當巨刺之經，左盛則右病，右盛則左病，如此者必巨刺之，必中其經，非絡脈也。按上章之所謂別者，言十二經脈之外，而有別絡；此章之所謂別者，言十二經脈之外，而又有別經。此人之所以生此陰陽血氣，病之所以成是動所生，及大絡之奇病，經別之移易，治之所以分皮刺、經刺、繆刺、巨刺也。所生之經絡多岐，所成之病證各別，所治之刺法不同，故上工之所難也。`尚御公`曰：五臟為陰，六腑為陽。陽者，天氣也，主外；陰者，地氣也，主內。本篇以六腑應六律，以合陰陽諸經，蓋五臟內合六腑，六腑外合十二經脈，故曰五臟六腑之所以應天道。】
【`朱永年`曰：[五運行]論云：在臟為肝，在體為筋。在臟為肺，在體為皮。是五臟之外合於皮肉筋骨也。[本臟]篇曰：肺合大腸，大腸者皮其應。心合小腸，小腸者脈其應。是五臟內合六腑，六腑外合於皮肉筋骨也。蓋五臟六腑，雌雄相合，離合之道，通變無窮。】
【`高士宗`曰：人雖本天地所生，而統歸於天道。】

足太陽之正，別入於膕中。其一道下尻五寸，別入於肛，屬於膀胱，散之腎，循膂當心入散；直者從膂上出於項，復屬於太陽，此為一經也。足少陰之正，至膕中，別走太陽而合，上至腎，當十四顀，出屬帶脈；直者繫舌本，復出於項，合於太陽，此為一合。成以諸陰之別，皆為正也。 【 顀，椎同。】
【`馬蒔`曰：此言膀胱與腎經之為一合也。足太陽膀胱經，自有正經之脈，支別入於膕中央之委中穴。其一道下尻五寸，計承扶穴之處也。別絡之脈，入於肛門，內屬於膀胱，循脊膂當心而入散之。直者從膂即中膂內俞、膀胱俞等穴，以上出於項後，至前睛明穴，乃屬於足太陽經，此為一經。足少陰腎經之正，由涌泉至內踝下，至於膕中，別走足太陽膀胱經，而合上至腎，當十四椎旁，有腎俞穴，出連帶脈。直行者，上繫舌本，復出於項，合於足太陽膀胱經，此與膀胱經為一合也。有陽經必有陰經，成以諸陰經之別，皆為正經之合耳。】
【`張志聰`曰：此足太陽與足少陰為一合也。正者，謂經脈之外，別有正經，非支絡也。足太陽之正，從經脈而別入於膕中。其一道者，經別之又分兩岐也。肛乃大腸之魄門，別入於肛者，別從肛門而入屬於膀胱，散之腎，復循脊膂上行當心而散。其直行者，從背膂上出於項，復屬於太陽之經脈，此為一經別也。蓋從經而別行，復屬於太陽經脈，故名經別，謂經脈之別經也。足少陰之正，至膕中別走於太陽之部分，而與太陽之正相合，上行至腎，當脊之十四椎處，外出而屬於帶脈。其直行者，從腎上系舌本，復出於項，與太陽上出於項之經正，相合於項間，以為一合也。[陰陽離合]論曰：陽予之正，陰為之主。少陰之上，名曰太陽；太陰之前，名曰陽明；厥陰之表，名曰少陽。謂陽乃陰予之正而陰為之主，陽本於陰之所生，故曰成以諸陰之別。謂三陽之經，正合於三陰，以成手足三陰之經別，此三陽仍歸於三陰之正，故曰皆為正也。是以三陽之別，外合於三陰之經，而內合於五臟三陰之別，止合三陽之經而不合於六腑也。`尚御公`曰：按十二經脈之榮氣流行，六陰脈屬臟絡腑，六陽脈屬腑絡臟。本篇三陰之經別，上至腎屬心走肺，而皆不絡於六腑。又如足太陽之脈，循膂絡腎；膀胱之經別，則別入於肛，屬膀胱，散之腎。足少陰腎脈，貫脊屬腎絡膀胱；其經別至膕中，別走太陽而上至腎，又出屬帶脈，而復出於項。手少陰心脈，起於心中，出絡心系，下膈絡小腸；其經別入於淵液兩筋之間，屬於心手厥陰。心包絡之脈，起於胷中，出屬心包下膈，歷絡三焦；而經別下淵液三寸，入胷中，別屬三焦。手太陰肺脈，起於中焦，下絡大腸，還循胃口，上隔屬肺；其經別入淵液少陰之前，入走肺，散之太陽。此經脈與經別，出入不同，各走其道，而馬氏以正為正經，宜與[經脈]篇之直行者相合，別者為絡，宜與[經脈]篇之支者、別者相合。噫！經脈血氣之生始出入，頭緒紛紜，不易疏也。】

足少陽之正，繞髀入毛際，合於厥陰；別者入季脅之間，循胷裏屬膽，散之上肝，貫心以上挾咽，出頤頷中，散於面，繫目系，合少陽於外眥也。足厥陰之正，別跗上，上至毛際，合於少陽，與別俱行。此為二合也。
【`馬蒔`曰：此言肝與膽經為一合也。足少陽膽經之正脈，循脅裏出氣街，入髀厭中，遶毛際，合於足厥陰肝經。其別者入季脅之間，循胷裏屬膽，散之上肝，貫心俠咽，出頤頷中，抵䪼下加頰車，散於面，繫目系，合足少陽於目之外眥也。足厥陰之正別足跗上，上至毛際，合於足少陽膽經。以二經相為表裏，與膽經之別脈俱行，此肝膽之為一合，即上節而次第之，故曰二合。下倣此。】
【`張志聰`曰：按足少陽之脈，起於目銳眥，循頭面而下行於足跗，少陽之別，遶髀上行至目銳眥，而合於少陽之經，是經脈與經別，交相逆順而行也。足厥陰之正，別行於跗上，上至毛際，而合少陽，與少陽之別合而偕行，此為二合也。`尚御公`曰：與陽俱行，謂三陰之別，合於三陽之別俱行，而陽別成諸陰之別矣，故曰，成以諸陰之別。】

足陽明之正，上至髀，入於腹裏屬胃，散之脾，上通於心，上循咽出於口，上額顱，還繫目系，合於陽明也。足太陰之正，上至髀，合於陽明，與別俱行，上結於咽，貫舌中。此為三合也。
【`馬蒔`曰：此言胃與脾經為一合也。前篇論胃經脈氣之行，起於鼻之迎香穴，而下至厲兌。此節所論，則自下井滎俞經合而上行也。故言足陽明之正，由足次指上足跗，循胻外廉，入膝臏，抵伏兔，以上髀關，至氣衝，入腹裏，屬胃絡脾，上通於心，入缺盆，上循喉嚨，出於口，上額顱，還繫目系，合於足陽明之經隧也。足太陰脾經，與胃經為表裏，亦上至髀關，合於足陽明胃經，與胃之別穴豐隆偕行，上結於咽，連舌本，散舌中，此胃與脾為第三合也。】
【`張志聰`曰：股內為髀，伏兔後為髀關。足陽明之正，從足跗而上至髀，從腹胷而上頭面，合手陽明之經脈於目下承泣四白間，蓋亦與經脈相逆順而行也。足太陰之正，別經脈而走陽明之髀分，與陽明之正相合而偕行，上結於喉，貫舌中，此為三合也。】

手太陽之正，指地，列於肩解，入腋走心，繫小腸也。手少陰之正，別入於淵液兩筋之間，屬於心，上走喉嚨，出於面，合目內眥。此為四合也。
【`馬蒔`曰：此言小腸與心經為一合也。手太陽小腸經之正脈，起於手小指之端，循手外側上腕，出踝中直上，循臂骨下廉，出肘內側兩骨之間，上循臑外後廉，出肩解，繞肩胛，交肩上，故別於肩解，入缺盆，絡心，循咽下鬲抵胃，屬小腸，故入腋走心繫小腸也。其曰指地者，以其脈之自上而下行也。手少陰心經之正脈，與小腸為表裏也，起於心中，出屬心系，下鬲絡小腸，其直者，從心系卻上肺，別入於腋下之淵液穴，屬於心，上走喉嚨，出於面，合目內眥。此為四合也。】
【`張志聰`曰：[陰陽繫日月]論曰，天為陽，地為陰；日為陽，月為陰。其合於人也，腰以上為天，腰以下為地。足之十二經脈，以應十二月，月生於水，故在下者為陰。手之十指，以應十日，日主火，故在上者為陽。手太陽之正指地者，謂手之太陽，下合於足太陽也。蓋在臟腑十二經脈，有手足之分，論陰陽二氣，止有三陰三陽，而無分手與足矣。故六腑皆出於足之三陽，上合於手也。手少陰之正，上出於面，亦與足太陽相合於目內眥之睛明，水火上下之相交也。夫手太陽少陰，皆屬於火，天一生水，地二生火，火上水下，陰陽互交，故手太陽指地，而下交於足，手少陰上行，而合於膀胱之經。論天地水火有上下之相交，歸於先天，合為一氣，故人之臟腑經脈，所以應天道也。】

手少陽之正，指天，別於巔，入缺盆，下走三焦，散於胷中也。手心主之正，別下淵液三寸，入胷中，別屬三焦，出循喉嚨，出耳後，合少陽完骨之下。此為五合也。
【`馬蒔`曰：此言手三焦與心包絡之為一合也。手少陽三焦經之正脈，起於手四指之端，循手表腕上貫肘，循臑外上肩，入缺盆，下於三焦，散於胷中，以其脈上別於巔，故曰指天也。手厥陰心包絡經，乃手心主之脈也，別於腋下之天池穴，入胷中歷絡三焦，出循喉嚨，出耳後，合於少陽完骨之下，此為五合也。天池：去乳後一寸，著脅直腋厥肋間，乃本經穴也。】
【`張志聰`曰：少陽，初陽也，從陰而生，自下而上，故曰指天也。指地者，謂手合於足；指天者，謂足合於手也。蓋分手足於二經，則為六合，論陰陽之氣止三合矣。巔乃督脈之會，督脈應天道之環轉一周，故從巔而別，下入缺盆，走三焦而散於胷中也。淵液：膽經穴，在腋下三寸。手心主之正，別經脈而下行於淵液之分，下淵液三寸，以入胷中，別屬三焦，出循喉嚨，上出耳後，合少陽經別於完骨之下。此為五合也。】

手陽明之正，從手循膺乳，別於肩髃，入柱骨，下走大腸，屬於肺，上循喉嚨，入缺盆，合於陽明也。手太陰之正，別入淵液少陰之前，入走肺，散之太陽，上出缺盆，循喉嚨，復合陽明。此六合也。

【`馬蒔`曰：此言大腸與肺經為一合也。手陽明大腸經之正脈，起於大指次指之端，出合谷兩骨之間，循臂入肘，循臑上肩，別循髃骨之前廉，上出柱骨，下入缺盆，絡肺下鬲，屬大腸，與肺為表裏，上循喉嚨，出缺盆，合於手陽明之經隧也。手太陰肺經之正脈，別於心包絡經之淵液穴少陰心經之前，入走於肺，相合散之本經太陽之脈，上出缺盆，循喉嚨，復合於陽明。此其為六合也。按比各經皆名曰正，則正者正經也，宜與[經脈]篇其直行者相合；別者絡也，宜與[經脈]篇其支者其別者相合。今此篇之所謂正，較之[經脈]篇甚略，且非盡出正行之經，是其意之所重者在合，而於經脈之行，不必及其詳耳。】

【`張志聰`曰：手陽明之正，從手之經脈，循膺乳間，而別行上於肩髃，入柱骨，下走大腸，屬於肺，復上循喉嚨，出缺盆，而與手陽明經脈相合也。手太陰之正，別經脈於天府雲門之際，入淵液之分，行太陰之前，入走肺於當心處，散之太陽，復上出缺盆，循喉嚨，與少陽之正相合，此為六合也。夫陰陽六合，始於足太陽，而終於手太陰，復散之太陽，蓋亦周而復始也。】

# 經水
★ 靈樞·經水篇第十二
【`馬蒔`曰：內論十二經脈合於十二經水，故名篇。】

黃帝問於岐伯曰：經脈十二者，外合於十二經水，而內屬於五臟六腑。夫十二經水者，其有大小深淺廣狹遠近各不同，五臟六腑之高下小大，受穀之多少亦不等，相應奈何？夫經水者，受水而行之。五臟者，合神氣魂魄而藏之。六腑者，受穀而行之，受氣而揚之。經脈者，受血而榮之。合而以治，奈何？刺之淺深，灸之壯數，可得聞乎？
岐伯答曰：善哉問也！天至高不可度，地至廣不可量，此之謂也。且夫人生於天地之間，六合之內，此天之高地之廣也，非人力之所能度量而至也。若夫八尺之士，皮肉在此，外可度量切循而得之，其死可解剖而視之。其臟之堅脆，腑之大小，穀之多少，脈之長短，血之清濁，氣之多少，十二經之多血少氣，與其少血多氣，與其皆多血氣，與其皆少血氣，皆有大數。其治以鍼艾，各調其經氣，固其常有合乎？
【`馬蒔`曰：此言十二經合十二水，而刺灸之數亦相合也。帝問人與天地本相參也，天地有十二經水，人身有十二經脈，十二經水者，有大小深淺遠近廣狹之異，十二經脈者，有高下小大受穀多少之殊，其相應者必有故也。且是五臟者，所以藏精神魂魄者也，故曰合神氣魂魄而藏之。六腑者，所以化水穀而行津液者也，故曰，受五穀而行化之。又受穀所化精微之氣，而揚之於臟腑者也。中焦並胃中，出上焦之後，此所受氣者；泌糟粕，蒸津液，化其精微，上注於肺脈，乃化而為血以奉生身，故曰，經脈者，受血而榮之。今以臟腑經脈，而合之於十二經脈，以治其病，刺有淺深，灸有多寡，無不脗合，此其故又何也？伯言天地難以度量，人身猶可剖視，臟之堅脆，腑之大小，穀之多寡，脈之長短，血之清濁，十二經之氣血多少，皆有大數，其治以鍼艾淺深多寡，宜其盡與十二經水相合也。此即下文刺陽明深六分等義。】
【`張志聰`曰：此篇以十二經脈，內屬於五臟六腑，外合於十二經水，經水有大小淺深廣狹遠近之不同，臟腑有高下大小受穀多少之不等，五臟主藏五臟之神志，六腑主行水穀之精氣，經脈受榮血以榮行，帝問可以合一而為灸刺之治法乎？伯曰：天之高，地之廣，不可度量者也。人生於天地六合之內，亦猶此天之高，地之廣，非人力之所能度量。若夫有形之皮肉筋骨，外可度量切循，內可解剖而視。其於臟之堅脆，腑之大小，穀之多少，脈之長短，血之清濁，氣之多少，十二經之多血少氣，多氣少血，血氣皆多，血氣皆少，皆有大數。大數者，即[本臟]篇之五臟堅脆，[腸胃]篇腑之大小，[絕穀](平人絕穀)篇穀之多少，[脈度]篇脈之長短，[根結]篇布衣大人之血氣，[九鍼]篇之多血少氣，多氣少血，皆有數推之。其治以鍼艾，調其經氣，固其常有合於數者，即下文之六分五分，十呼七呼，以至於二呼一呼，此手足陰陽皆有合於數也。按前二章論十二經脈應天之六氣，五臟六腑應五音六律五色五時，此復論臟腑經脈，應地之十二經水，是人合天地之道，而不可度量者也。】

黃帝曰：余聞之，快於耳不解於心，願卒聞之。
岐伯答曰：此人之所以參天地而應陰陽也，不可不察。足太陽外合於清水，內屬於膀胱而通水道焉。足少陽外合於渭水，內屬於膽。足陽明外合於海水，內屬於胃。足太陰外合於湖水，內屬於脾。足少陰外合於汝水，內屬於腎。足厥陰外合於澠水，內屬於肝。手太陽外合於淮水，內屬於小腸而水道出焉。手少陽外合於漯水，內屬於三焦。手陽明外合於江水，內屬於大腸。手太陰外合於河水，內屬於肺。手少陰外合於濟水，內屬於心。手心主外合於漳水，內屬於心包。凡此五臟六腑十二經水者，外有源泉而內有所稟，此皆內外相貫，如環無端，人經亦然。故天為陽，地為陰。腰以上為天，腰以下為地。故海以北者為陰，湖以北者為陰中之陰；漳以南者為陽，河以北至漳者為陽中之陰，漯以南至江者為陽中之太陽。此一隅之陰陽也。所以人與天地相參也。 【 澠，音免。漯，通合切。以，俱同已。】
【`馬蒔`曰：此承上文而言十二經脈，合十二經水之數也。伯以人身臟腑而合十二經水者，蓋天位乎上為陽，地位乎下為陰，而人之腰以上象天，腰以下象地，故經水以東西南北而分陰陽及陰陽中之陰陽，則人之臟腑，亦以東西南北而合十二經水也。所謂人與天地相參固如此。】
【`張志聰`曰：夫三陰三陽，合天之六氣，手足經脈，應地之經水。十二經脈外合於六氣，內屬於臟腑，是以手足之三陰三陽，外合於十二經水，而經水又內屬於臟腑，此人之所以參天地而應陰陽也。清水乃黃河合淮處，分流為清河，肺屬天而主氣，膀胱為津液之腑，受氣化而出，六腑皆濁，而膀胱之水獨清，故足太陽外合於清水，內屬於膀胱而通水道焉。渭水出於雍州，合涇、汭、漆、沮、沔水，而渭水獨清，諸陽皆濁，而膽為中精之腑，獨受其清，故足少陽外合於渭水，內屬於膽。海水汪洋於地之外，而地居海之中，陽明居中土，為萬物之所歸，又為水穀之海，故足陽明外合於海水而內屬於胃。湖水有五湖，即洞庭、彭澤、震澤之類，脾位中央，而灌溉於四旁，故足太陰外合於湖水，而內屬於脾。汝水發源於河南天息山，河南居天地之中。夫天居地上見者一百八十二度半強，地下亦然，北極出地上三十六度，南極入地下亦三十六度，而嵩正當天之中極，蓋天氣包於地之外，又從中而通貫於地中，故名天息。腎主天一之水，而為生氣之原，上應於喉，以司呼吸，故足少陰外合於汝水而內屬於腎。澠水出於青州之臨淄，而西入於淮，天下之水，皆從東去，澠水自東而來，故應足厥陰東方之肝木。淮水自海水而入於淮泗，小腸受盛胃之水液，而濟泌於膀胱，故手太陽外合於淮水，內屬於小腸。漯濟乃西北之大水，漯合濟而入於兗豫諸州，少陽為君主之相，陰陽相合，故手少陽合於漯水，而內屬於三焦。江水自西蜀岷山發源，曲折萬里，而東入於海，大腸傳道水穀，濟泌別汁，廻腸十六折，而滲入膀胱，故手陽明外合於江水，內屬於大腸。黃河源發於星宿海，自乾位而來，千里一曲，故曰黃河之水天上來，肺屬乾金而主天，為水之生源，故手太陰外合於河水，而內屬於肺。濟水發源於王屋山，截河而流，水不混其清，故名曰清濟，潛流屢絕，狀雖微而獨尊，故居四瀆之一，心為君主之官而獨尊，故手少陰外合濟水，內屬於心。漳水有二：一出於上黨沾縣大黽谷，名為清漳；一出上黨長子縣鹿谷山，名為濁漳。二漳異源，而下流相合。夫血者神氣，陰中之清，心所主也，合厥陰包絡而流行於經脈之中，猶二水之合流，故手心主外合於漳水，內屬於心包。此人之所以參天地而應陰陽也。愚按：膀胱為水腑，主受藏津液，津液乃隨三焦出氣，以溫肌肉，三焦下俞出於委陽，並太陽之正，入絡膀胱，約下焦，是中焦所生之津液，即隨中焦之氣而出，膀胱所藏之津液，即隨下焦之氣而出，運行於膚表以溫肌肉，充皮膚，故[示從容]論曰：怯然少氣者，是水道不行，形氣消索也。曰通水道者，謂水道之上通於天，非獨下出之溲便也。若夫泉在地之下，地居天之中，水隨天氣上下環轉於地之外，而復通貫於地中，故曰，外有源泉，而內有所稟。蓋地稟在泉之水而以外為十二經水之源流，內外相貫，如環無端，而人亦應之。[水熱穴]論曰：腎者，至陰也。至陰者，盛水也。肺者，太陰也。少陰者，冬脈也。故其本在腎，其末在肺，皆積水也。是腎臟之精水，膀胱之津水，皆隨肺主之氣，而運行於膚表，故腰以上為天，腰以下為地，天地上下之皆有水也。海以北者，謂胃居中央，以中胃之下為陰，肝腎之所居也。湖以北者，乃脾土所居之分，故為陰中之陰，脾為陰中之至陰也。漳以南者為陽，乃心主包絡之上，心肺之所居也。蓋以上為天為陽為南，下為地為陰為北也。河以北至漳者，謂從上焦而後行於背也。漯以南至江者，謂從中焦而前行於腹也。此以人之面南而背北也。蓋人生於天地之間，六合之內，以此身一隅之陰陽，應天地之上下四旁，所與天地參也。】

黃帝曰：夫經水之應經脈也，其遠近淺深，水血之多少各不同，合而以刺之奈何？
岐伯答曰：足陽明，五臟六腑之海也，其脈大血多，氣盛熱壯，刺此者不深勿散，不留不瀉也。足陽明刺深六分，留十呼。足太陽深五分，留七呼。足少陽深四分，留五呼。足太陰深三分，留四呼。足少陰深二分，留三呼。足厥陰深一分，留二呼。手之陰陽，其受氣之道近，其氣之來疾，其刺深者，皆無過二分，其留皆無過一呼，其少長大小肥瘦，以心撩之，命曰法天之常。灸之亦然。灸而過此者，得惡火則骨枯脈濇。刺而過此者，則脫氣。 【 撩，音聊。】

【`馬蒔`曰：此言灸刺有多少之數也。足陽明胃經多氣多血，其脈大，其熱壯，刺之者必深六分，留十呼。凡瀉者必先吸入鍼，又吸轉鍼，候呼出鍼。凡補者必先呼入鍼，又呼轉鍼，又吸出鍼。後世令病人欬嗽以代呼，口中收氣以代吸，氣有出入，亦與呼吸相同。今曰深六分，則入之至深者也；曰留十呼，是言瀉法有十呼之久。蓋入鍼必吸，轉鍼必吸，至十呼出鍼，但補法不言吸數，以理論之，其吸與呼同數也。後世凡《鍼灸聚英》等書，言吸若干者，皆言補法，先呼後吸；呼若干者，皆言瀉法，先吸後呼。故鍼賦有云：補者先呼後吸，瀉者先吸後呼，正此義也。足太陽膀胱經，多血少氣，故刺之者深五分，較足陽明減一分也；瀉之者留七呼，則呼後出鍼，其呼數較足陽明減三呼矣。足少陽膽經，少血多氣，刺之者，止深四分，較足太陽減一分也；瀉之者留五呼，則呼後出鍼，其呼數較足太陽亦減二呼矣。此乃足三陽經之鍼數也。足太陰脾經，多氣少血，止深三分，較足少陽減一分也；留四呼，則又減一呼矣。足少陰腎經，少血多氣，止深二分，較足太陰減一分也；留三呼，則又減一呼矣。足厥陰肝經，多血少氣，止深一分，較足少陰減一分也；留二呼，則又減一呼矣。此乃足三陰經之刺數也。大凡手之陰陽六經，與足經同而鍼法異，正以手之六經，在上近於肺，故肺受胃之穀氣而行諸經，諸經受肺之大氣而行各經，其受氣之道近，故其氣之來也甚疾，所以刺之者，皆無過二分，其留之者，皆無過一呼也。凡人之少長大小肥瘦，皆當以心料之，命曰法天之常道也。其灸數之多寡亦然。若灸之而過此數者，則非善火，乃惡火也，其骨當枯，其脈當濇。刺之而過此數者，其氣當脫矣。】
【`張志聰`曰：此論灸刺之法，以手足之陰陽，氣血之多少，合經水之淺深，以應天之常數。夫數出河圖，始於一而終於十。二乃陰之始，十乃陰之終。海水者，至陰也，故從陽明以至於厥陰。厥陰者，兩陰交盡，陰極而陽生也。天一生水，地六成之，從六分而至一分者，法天之常也。腰以上為天，故手之陰陽，受氣之道近，其氣之來疾，故宜淺刺而疾出也。[終始]篇曰：刺肥人者，以秋冬之齊；刺瘦人者，以春夏之齊。是以少長大小肥瘦，以心撩之，量其淺深疾徐，所以發天時之常也。灸法亦然。若灸而過此法，命曰惡火，則骨為之枯，脈為之濇。刺而過此法，則脫氣矣。】

黃帝曰：夫經脈之小大，血之多少，膚之厚薄，肉之堅脆，及膕之大小，可為度量乎？
岐伯答曰：其可為度量者，取其中度也。不甚脫肉，而血氣不衰也。若夫度之人，痟瘦而形肉脫者，惡可以度量刺乎？審切循捫按，視其寒溫盛衰而調之，是謂因適而為之真也。 【 度，去聲。量，龍張切。】
【`馬蒔`曰：此言人之肉不脫，血氣不衰者，可以度量而鍼灸之。反此者，則不可度量，而止可調治也。】
【`尚御公`曰：夫天闕西北，地陷東南，至高之地，冬氣常在，至下之地，秋氣常在，而人亦應之。是以五方之民，有疏理緻理，肥脂瘦痟之不同，故可為度量者，取其中度也。中度者，即瘦而不甚脫肉，雖弱而血氣不衰，是謂適其中而為度之正也。】
【`莫雲從`曰：上節法天之常，此因地之理，以適人之厚薄堅脆，所以人與天地參也。】

# 經筋
★ 靈樞·經筋篇第十三
【`馬蒔`曰：經皆有筋，筋皆有病，各有治法，故名篇。】

足太陽之筋，起於足小指，上結於踝，邪上結於膝；其下循足外側，結於踵，上循跟，結於膕；其別者，結於踹外上膕中內廉，與膕中并上結於臀，上挾脊上項；其支者，別入結於舌本；其直者，結於枕骨，上頭下顏結於鼻；其支者，為目上網，下結於頄；其支者，從腋後外廉結於肩髃；其支者，入腋下上出缺盆，上結於完骨；其支者，出缺盆，邪上出於頄。其病小指支跟腫痛，膕攣，脊反折，項筋急，肩不舉，腋支缺盆中紐痛，不可左右搖。治在燔針刧刺，以之為數，以痛為輸，名曰**仲春痺**也。 【 頄，音仇。髃，音偶。網，當作綱。】
【`馬蒔`曰：此詳言膀胱經之筋，其病為仲春痺，而刺之有法也。足太陽之筋，起於足小指外側之至陰穴，由通谷、束骨、京骨、金門、申脈，結於踵跟之僕參、崑崙，又上循跟出於外踝，由附陽、飛揚、承山、承筋、合陽，結於膕中央之委中穴。其別者，從飛揚絡穴，與膕中相並而行委陽、浮郄、殷門等穴，以上結於臀，上會陽，下中次上四髎、白環俞，直至大椎，計二十一穴，開中行一寸五分，挾脊上於項之天柱、玉枕等穴。其直者，則結於玉枕之下枕骨上，由是而上至於頭以前，下於顏，結於鼻。又其支者，自睛明為目上綱，下結於目下之頄。又其支者，從腋後外廉，結於手陽明經之肩髃。又其支者，入於腋下，上出於缺盆，上結於完骨。又其支者，出於缺盆，斜上出於目下之頄。及其為病，則足小指支跟，當為腫為痛，為膕中筋攣，為脊中反折，為項筋急，為肩不舉，為腋支缺盆中痛，不可左右搖。治之者，當以燔針刧刺之，刺之而已。知則准其刺之之數，其所取之俞穴，即痛處是也。此證當發於二月之時，故名之曰仲春痺也。】
【`張志聰`曰：此篇論手足之筋，亦如經脈之起於指井，而經絡於形身之上下，以應天之四時六氣十二辰十二月，蓋亦秉三陰三陽之氣所生也。足太陽之筋，起於足小指之至陰穴間，循踝膝腨膕以上臀至項，結於腦後枕骨而上頭至前，復下於顏，結於鼻而為目上之綱維，此皆循脈而上經於頭。其支者亦如經脈之支別，從經筋而旁絡也。故其病為小指腫痛，膕攣，脊反折，項筋急，經筋之為病也。肩不舉，腋支缺盆中紐痛，不可左右搖，支筋之為病也。燔針，燒針也。刧刺者，如刧奪之勢，刺之即去，無迎隨出入之法。知者，血氣和而知其伸舒也。以痛為俞者，隨其痛處而即為所取之俞穴也。夫在外者皮膚為陽，筋骨為陰。病在陰者名曰痺。痺者，血氣留閉而為痛也。卯者二月，主左足之太陽，故為仲春之痺。蓋手足陰陽之筋，應天之四時，歲之十二月，故其為病亦應時而生，非由外感也。】

足少陽之筋，起於小指次指，上結外踝，上循脛外廉，結於膝外廉；其支者，別起外輔骨，上走髀，前者結於伏兔之上，後者結於尻；其直者，上乘䏚季脅上，走腋前廉，系於膺乳，結於缺盆；直者，上出腋貫缺盆，出太陽之前，循耳後，上額角，交巔上，下走頷，上結於頄；支者，結於目眥為外維。其病小指次指支轉筋，引膝外轉筋，膝不可屈伸，膕筋急，前引髀，後引尻，即上乘䏚季脅痛，上引缺盆膺乳，頸維筋急，從左之右，右目不開，上過右角，並蹻脈而行，左絡於右，故傷左角，右足不用，命曰維筋相交。治在燔針刧刺，以知為數，以痛為輸，名曰**孟春痺**也。
【`馬蒔`曰：此言膽經之筋，其病為孟春痺，而刺之有法也。足少陽之筋，起於足小指之次指，即第四指之竅陰穴，由俠谿、地五會、臨泣，結於外踝下之丘墟，上循脛外廉懸鍾、陽輔、光明、外丘、陽交，結於膝外廉之陽陵泉。其支者，別起外輔骨，上走於髀，其在前則結於足陽明胃經伏兔之上，其在後則結於督脈經之尻尾上。其直者，上乘䏚之季脅，上走於腋之前廉，繫於膺乳間，上結於缺盆中。又其直者，上出於腋，貫於缺盆，出太陽之前，循耳後，上額角，交巔上，下走於頷，上結於頄。又其支者，結於目眥為外維，如[論疾診尺]篇診目痛，脈從外走內者，少陽病是也。及其為病，則小指之次指，當為轉筋，引於膝外轉筋，其膝不可屈伸，其膕中之筋甚急，前引於髀，即上走髀前者結於伏兔之上是也；後引於尻，即後者結於尻是也。即上乘䏚之季脅而痛，上引缺盆、膺乳、頸維之筋皆急，從左以之於右，其右目必不能開，正以甲木在東也。上過右角，並蹻脈而行，左絡於右，故傷左角，其右足不能舉用者，為左所傷也，命曰維筋相交。治之者當以燔針刧刺之，以知病為刺之數，以痛處為俞穴。此證當發於正月之時，故名之曰孟春痺也。】
【`張志聰`曰：足少陽之筋，起於小指次指相交之竅陰井穴，而上循於頭目，皆並脈而經於骨也。維筋者，陽維之筋也。陽維之脈，與足少陽之脈，會於肩井、風池、腦空、目窻、承泣、陽白於目之上下。故從左之右，則右目不開。蓋春陽之氣，從左而右。維筋左右之交維也，左絡於右，故傷左角者，病從左而右也。右足不用者，復從上而下也。蓋維者為一身之綱維，從左之右，右之左，下而上，上而下，左右上下交維，故命曰維筋相交。此足少陽之筋，交於陽維之筋而為病也。寅者，正月之生陽也，主左足之少陽，故為孟春之痺。】

足陽明之筋，起於中三指，結於跗上，邪外上加於輔骨，上結於膝外廉，直上結於髀樞，上循脅屬脊；其直者，上循骭，結於膝①；其支者，結於外輔骨，合少陽；其直者，上循伏兔，上結於髀，聚於陰器，上腹而布至缺盆，而結上頸，上挾口合於頄，下結於鼻，上合於太陽。太陽為目上網，陽明為目下網。其支者，從頰結於耳前。其病足中指支脛轉筋，腳跳堅，伏兔轉筋，髀前腫，潰疝，腹筋急，引缺盆及頰，卒口僻，急者目不合，熱則筋縱，目不開，頰筋有寒，則急引頰移口，有熱則筋弛縱，緩不勝收，故僻。治之以馬膏，膏其急者；以白酒和桂，以塗其緩者。以桑鉤鉤之，即以生桑炭置之坎中，高下以坐等，以膏熨急頰，且飲美酒，噉美炙食，不飲酒者自強也，為之三拊而已。治在燔針刧刺，以知為數，以痛為輸，名曰**季春痺**也。
【`馬蒔`曰：此言胃經之筋，其病為季春痺而治之有法也。足陽明之筋，起於足之中三指，蓋歷兌穴起於次指，而其筋則自次指以連三指，結於足跗，上衝陽、解谿等穴，斜外而上加於輔骨下巨虛、條口、上巨虛、三里，上結於膝之外廉三里，以直上結於髀樞，上循脅，屬於脊。其直行者，又上循骭，結於膝①。其支行者，結於外輔骨，合於足之少陽。其直者，上循本經之伏兔，上結於本經之髀關，而聚於陰器，又上於腹中而布之，以上至於缺盆，復結於上頸，挾於口，合於目下之頄，結頄下之鼻中，其上合於足太陽經，故彼太陽為目之上綱，此陽明為目之下綱。又其支者，從頰結於耳前。及其為病，則足之中指支脛，當為轉筋，其腳之筋跳而且堅，其伏兔亦為轉筋，其髀前為腫，為潰疝，為腹筋急，上引缺盆及頰，為猝然口歪而僻，其目當不能合也。然熱則筋脈縱緩，當不能開也。以緩不能收，故為僻如此。寒則頰筋急引其頰以移其口，治之者，以馬膏熬膏，其寒而急者，用白酒和桂末以塗之，其熱而緩者，用桑木為鉤，鉤而架之，即以桑炭置之地坎之中，不拘高卑，而人坐於其上，以坐等之，亦以前膏熨其急頰，且飲美酒，噉美炙肉，雖不善飲，亦自強之。又為之三拊其急頰而止。又用燔針以刧刺之，以知病為刺數，以痛處為輸穴。此證當發於三月之時。故名之曰季春痺也。按本經論疾[診尺](論疾診尺)篇曰：診目痛赤脈，從上下者太陽病，從下上者陽明病。】 *① 膝：原本註明缺字，據《太素》卷十三經筋補。*
【`張志聰`曰：足陽明之筋，起於中三指，乃厲兌之外間，循髀股而上經於頸，結於口鼻耳目之間，其病支脛伏兔轉筋，腳跳而堅，經筋之為病也。潰疝腹中急者，聚於陰器，上布於腹也。口僻口移者，筋上挾口也。目不開合者，太陽為目上綱，陽明為目下綱也。太陽寒水主氣而為開，故寒則筋急而目不合。陽明燥熱主氣而為闔，故熱則筋縱而目不開。頰筋有寒，則急引頰移口而為僻，有熱則筋縱緩不收而為僻，蓋左筋急則口僻於左，左筋緩則口僻於右也。馬膏者，以馬之脂膏熬膏。鉤，搆也。以桑之鉤曲者而鉤架之，高下如座之相等，即以生桑炭置之坎中，令坐於上，如左頰筋急而口僻於左者，以白酒和桂以塗其右頰之緩者，以馬膏熨左之急頰。主左之緩急更變，即以其法易之。且飲以美酒，噉以炙食，不飲酒者，自強飲之，為之三拊而止，此治口頰喎僻之法也。其轉筋潰疝諸證，治在燔針刧刺，以知為數，以痛為輸。辰者三月，主左足之陽明，故為季春之痺。夫在足陽明飲以美酒，噉以美食者，諸筋皆由胃腑之津液以濡養，故陽明主潤宗筋，宗筋主束骨而利機關也。`尚御公`曰：在陽明有寒熱之開合，在少陰有陰陽之俯仰，此陽中有陰，陰中有陽，少陰主先天之陰陽，陽明主後天之陰陽也。】

足太陰之筋，起於大指之端內側，上結於內踝；其直者絡於膝內輔骨，上循陰股，結於髀，聚於陰器，上腹結於臍，循腹裏結於肋，散於胷中，其內者著於脊。其病足大指支，內踝痛，轉筋痛，膝內輔骨痛，陰股引髀而痛，陰器紐痛，下引臍兩脅痛，引膺中脊內痛。治在燔針刧刺，以知為數，以痛為輸，名曰**孟秋痺**也。 【 孟秋，當作仲秋。】
【`馬蒔`曰：此詳言脾經之筋，其病為孟秋痺，而刺之有法也。足太陰之筋，起於大指之端內側隱白穴，上結於內踝骨下之商丘。其直行者，絡於膝內輔骨之地機、陰陵泉，上循陰股結於髀，而聚於陰器，又上腹結之於臍，循腹裏之腹結、大橫、腹哀等穴，以結於肋，散之於胷中，其在內者，則著之於脊。及其為病，則足大指內踝痛，其痛乃轉筋也。為膝之內輔骨痛，為陰股引髀而痛，為陰器之紐痛，為下引於臍及兩脅作痛，為引膺中及脊內痛。治之者以燔針刧刺之，以知病為刺數，以痛處為輸穴。此證當發於七月之時，故名之曰孟秋痺也。】
【`張志聰`曰：足太陰之筋，起於大指內側之隱白間，循膝股而上於胷腹，其內者著於脊，其病在筋經之部分而為痛。酉者八月，主左足之太陰，故為仲秋之痺。】

足少陰之筋，起於小指之下，並足太陰之筋，邪走內踝之下，結於踵，與太陽之筋合，而上結於內輔之下，並太陰之筋，而上循陰股，結於陰器，循脊內挾膂，上至項，結於枕骨，與足太陽之筋合。其病足下轉筋，及所過而結者皆痛，及轉筋病在此者，主癎瘈及痙，在外者不能俛，在內者不能仰。故陽病者腰反折不能俛，陰病者不能仰。治在燔針刧刺，以知為數，以痛為輸，在內者熨引飲藥，此筋折紐紐發數甚者死不治，名曰**仲秋痺**也。 【 數甚之數，音朔。仲秋，當作孟秋。】
【`馬蒔`曰：此言腎經之筋，其病為仲秋痺，而刺之有法也。足少陰之筋，起於小指之下涌泉穴，出於內踝下，並足太陰脾經之筋，斜趨內踝之下然谷、太谿，而結於踵之照海、復溜、水泉，又與太陽膀胱之筋合，而上結於內輔骨之下，又並太陰脾之筋，以上循陰股，結於陰器，循脊內挾膂，以上至於項，結於枕骨，又與太陰之筋合。其病當為足下轉筋，及所過之處而凡有結者皆痛，及為轉筋之病，凡此所過之處，又主癎瘈及痙疾等證。病在於外，主不能俛，病在於內，主不能仰。蓋在外不能俛者，正以陽病之腰反折，故不能俛，其病在後也。在內不能仰者，以陰病之腹不舒，故不能仰，其病在前也。治之者，用燔針以刧刺之，以知病為刺數，以痛處為輸穴。且其在內有病者，當熨之導引之飲之以藥，若此筋折紐而紐痛，病發數數加甚者，當死不治。此證當發於八月之時，故名之曰仲秋痺也。】
【`張志聰`曰：足少陰之筋，起於足小指之下，斜趨涌泉，上循陰股，結於陰器，循脊內挾於膂筋，上至項，結於枕骨，與足太陽之筋相合，此臟腑陰陽之筋氣相交也。其病足下轉筋，及所過而結者皆痛，病在此所過所結者，主癎瘈痙強，此經筋之為病也。在外在內者，病陰陽之氣也。少陰之上，君火主之，少陰為陰陽水火之主宰，故有外內陰陽之見證，陽外而陰內也。紐折者，癎瘈強痙也。如紐發頻數而甚者死不治，蓋少陰主藏津液，所以濡筋骨而利關節，陽氣者柔則養筋，紐折數甚，精陽之氣絕也。申者七月之生陰也，主左足之少陰，故為孟秋之痺。】
【`尚御公`曰：少陰之氣，從本從標。[刺禁]篇曰：心部於表，腎治於裏，少陰本陰而標陽，本內而標外也。】
【`余伯榮`曰：足少陰之筋，與足太陽之筋，上合於頸項，此臟腑陰陽之氣交也。病在外在陽者，病太陽之氣，故腰反折不能俯；在內在陰者，病少陰之氣，故不能仰。如傷寒病在太陽，則有反折之痙強，在少陰則踡臥矣。】

足厥陰之筋，起於大指之上，上結於內踝之前，上循脛，上結內輔之下，上循陰股，結於陰器，絡諸筋。其病足大指支內踝之前痛，內輔痛，陰股痛，轉筋，陰器不用，傷於內則不起，傷於寒則陰縮入，傷於熱則縱挺不收，治在行水清陰氣。其病轉筋者，治在燔鍼刧刺，以知為數，以痛為輸，名曰**季秋痺**也。
【`馬蒔`曰：此詳言肝經之筋，其病為季秋痺，而刺之有法也。足厥陰之筋，起於大指之上大敦穴，上結於內踝之前中封，上循於脛，上結內輔骨之曲泉，以上循陰股之陰包等穴，結於陰器以絡諸筋。其病當為足大指支內踝之前痛，為內輔骨痛，為陰股痛，或轉筋，為陰器不用。若傷於內則陰器不起，若傷於寒則陰器縮入，若傷於熱則陰器縱挺不收，治在行其水以清陰氣。其病為轉筋者，治在用燔鍼以刧刺之，以知病為刺數，以痛處為輸穴。此證當發於九月之時，故名之曰季秋痺也。】
【`張志聰`曰：足厥陰之筋，起於足大指之大敦，循脛股而結於陰器絡諸筋。陰器乃宗筋之會，厥陰主筋，故連絡於三陰三陽之筋也。其病乃筋之所過而結者為痛，為轉筋，為陰器不用。傷於內則陰痿不用，傷於寒則陰器縮入，傷於熱則陰挺不收，厥陰從中見少陽之火化，故有寒熱之分。夫金氣之下，水氣治之，復行一步，木氣治之。厥陰之木氣本於水，故治在行水以清厥陰之氣。其病在有形之筋而為轉筋者，治在燔針刧刺矣。】

手太陽之筋，起於小指之上，結於腕，上循臂內廉，結於肘內銳骨之後，彈之應小指之上，入結於腋下；其支者後走腋後廉，上繞肩胛，循頸出走太陽之前，結於耳後完骨；其支者入耳中；直者出耳上，下結於頷，上屬目外眥。其病小指支肘內銳骨後廉痛，循臂陰入腋下，腋下痛，腋後廉痛，繞肩胛引頸而痛，應耳中鳴痛，引頷目瞑，良久乃得視，頸筋急則為筋瘻頸腫。寒熱在頸者，治在燔鍼刧刺之，以知為數，以痛為輸。其為腫者，復而銳之。本支者，上曲牙，循耳前，屬目外眥，上頷，結於角。其病當所過者支轉筋，治在燔鍼刧刺，以知為數，以痛為輸，名曰**仲夏痺**也。
【`馬蒔`曰：此詳言小腸經之筋，其病為仲夏痺，而治之有法也。手太陽之筋，起於手小指之上少澤穴，結於手外側之腕骨、陽谷、養老等穴，以上循臂內廉，結於肘內銳骨後之小海穴，以手而彈之，則應在手小指之上，入結於腋下。其支行者，後走腋之後廉，上繞肩胛，蓋由肩貞、臑俞、天宗、秉風、曲垣、肩外俞以入肩中俞，循頸以出走手太陽之前，結於耳後之完骨。又其支者，入於耳中，又其直行者，出於耳上，下結於頷，上屬於目之外眥。及其為病，則為手小指支肘內銳骨後廉痛。又其筋循臂陰入腋下，故為腋下痛。又為腋後廉痛。又為繞肩胛引頸而痛。其頸痛，應耳中鳴而痛，其頸痛，又引於頷而痛，且其痛時目瞑良久，乃得開視。其頸筋如急，則為筋瘻，為頸腫。其頸筋如有寒熱，則治之者，當用燔鍼以刧刺之，以知病為刺數，以痛處為輸穴。若頸腫者，刺而又刺曰復，用銳鍼以刺之。凡筋之為本支者，上曲牙，又循其耳前，屬於目外眥上頷，以結於耳角，其病當所過之處，則為支轉筋，治之者用燔鍼以刧刺之，以知病為刺數，以痛處為輸穴。此證當發於五月之時，故名之曰仲夏痺也。】
【`張志聰`曰：手太陽之筋，起於手小指之少澤，循臂肘肩項，而上結於耳頷目眥之間，其在筋之所過而結者，為痛為腫為筋瘻。其寒熱在頸者，治在燔鍼刧刺，頸腫者，復以銳針刺之。本支者，本於直者而支行也。本筋與支筋，皆屬於目外眥筋之分行而復連絡也。午者五月，主手太陽，故名曰仲夏痺也。`尚御公`曰：太陽之上，寒氣主之，少陰之上，熱氣主之，故在手太陽有寒熱之在頸，在手少陰有陰陽之俛仰，當知十二經筋應三陰三陽之六氣，亦無分手與足也。】

手少陽之筋，起於小指次指之端，結於腕，上循臂，結於肘，上繞臑外廉，上肩走頸，合手太陽；其支者，當曲頰入繫舌本；其支者，上曲牙，循耳前，屬目外眥，上乘頷，結於角。其病當所過者即支轉筋舌卷。治在燔鍼刧刺，以知為數，以痛為輸，名曰**季夏痺**也。
【`馬蒔`曰：此詳言三焦經之筋，其病為季夏痺，而刺之有法也。手少陽之筋，起於手小指之次指，即第四指之端關衝穴，由液門、中渚，結於手表腕上之陽池，上循臂之外關、支溝、會宗、三陽絡，以結於肘之四瀆、天井，上繞臑之外廉即臑會穴，以上於肩端之肩髎、天髎，走於頸之天牖，以合於本經之太陽。又其支者，當曲頰前以入繫於舌本。又其支者，上於曲牙，循於耳前之角孫、耳門、和髎，以屬目外眥之絲竹空，且上乘於頷，結於角。及其為病，則凡筋所經過者，即為支之轉筋，為舌卷。治之者，用燔針以刧刺之，以知病為刺數，以痛處為輸穴，此證當發於六月之時，故名之曰季夏痺也。】
【`張志聰`曰：手少陽之筋，起於小指次指端之關衝，循腕臂肘臑而上肩頸，當曲頰處，入繫舌本。其支者，上曲牙，循耳前，屬目外眥，復上乘頷，結於額角。其病當所過之處，即支分而轉筋舌卷。治在燔鍼刧刺，以知為度，即以痛處為所取之俞穴。未者六月，乃少陽主氣，故名曰季夏痺也。】

手陽明之筋，起於大指次指之端，結於腕，上循臂，上結於肘外，上臑結於髃；其支者，繞肩胛挾脊，直者從肩髃上頸；其支者上頰，結於頄，直者上出手太陽之前，上左角，絡頭下右頷。其病當所過者支痛及轉筋，肩不舉，頸不可左右視。治在燔鍼刧刺，以知為數，以痛為輸，名曰**孟夏痺**也。
【`馬蒔`曰：此詳言大腸經之筋，其病為孟夏痺，而刺之有法也。手陽明之筋，起於食指之端商陽穴，由二間、三間、合谷以結於腕上之陽谿穴，循臂上結於肘外之肘髎，又上臑以結於肩之髃骨。其支者，繞於肩胛挾脊，其直者，循肩髃以上頸之天鼎穴。又其支者，上頰結於頄。又其直者，上出於太陽之前，上於左角，以絡於頭下於右頷。凡其病所過者，為支痛及為轉筋，為肩不舉，為頸不可左右以視。治者用燔鍼以刺之，以知病為次數，以痛處為輸穴。此證當發於四月之時，故名之曰孟夏痺也。】
【`張志聰`曰：三月四月，乃兩陽合明，故名曰孟夏痺也。】

手太陰之筋，起於大指之上，循指上行，結於魚後，行寸口外側，上循臂，結肘中上臑內廉，入腋下，出缺盆，結肩前髃，上結缺盆，下結胷裏，散貫賁，合賁下，抵季脅。其病當所過者支轉筋痛，甚成息賁，脅急，吐血。治在燔鍼刧刺，以知為數，以痛為輸，名曰**仲冬痺**也。 【 賁，音奔。】
【`馬蒔`曰：此詳言肺經之筋，其病為仲冬痺，而刺之有法也。手太陰之筋，起於手大指端之少商穴，循指上行，結魚際之後，行寸口之外側，上循臂，以結於肘中之尺澤，上臑之內廉，入於腋下三寸之天府，以出於缺盆，結於肩前之髃骨，又上結於缺盆，下結胷裏，散貫於賁。賁者，鬲也，胃氣之所出。胃出穀氣以傳於肺，肺在鬲上，故胃為賁門。合賁下，抵季脅。凡其病當所經過者，為支轉筋，痛甚則成為息賁，又為脅急，為吐血。治之者，用燔鍼以刧刺之，以知病為刺數，以痛處為輸穴。此證當發於十一月之時，故名之曰仲冬痺也。】
【`張志聰`曰：手太陰之筋，起於手大指端之少商間，循臂肘上臑，入腋下，結於肩之前髃，上結於缺盆，下結於胷裏，散貫於胃脘之賁門間，合於賁門而下抵季脅。其病當筋之所過者，為支度轉筋，而痛甚則成息賁，脅急，吐血。蓋十二經筋，合陰陽六氣，氣逆則為喘急息奔，血隨氣奔則為吐血。子者十一月，太陰主氣，故名曰仲冬痺也。】

手心主之筋，起於中指，與太陰之筋並行，結於肘內廉，上臂陰，結腋下，下散前後挾脅；其支者，入腋散胷中，結於臂。其病當所過者支轉筋，前及胷痛息賁。治在燔鍼刧刺，以知為數，以痛為輸，名曰**孟冬痺**也。
【`馬蒔`曰：此詳言心包絡之筋，其病為孟冬痺，而刺之有法也。手心主之筋，起於手中指之中衝，與手太陰之筋並行，結於肘之內廉、曲澤，上臂陰，以結於腋下之天泉、天池，下散於在前在後之挾脅處。其支者則入於腋，散於胷中，結於臂。及其為病，凡筋所經過者為支轉筋，其筋及於前為胷痛，為息賁。治之者，用燔鍼以刧刺之，以知病為刺數，以痛處為輸穴。此證當發於十月之時，故名之曰孟冬痺也。】
【`張志聰`曰：前及胷痛，散於胷中，結於賁門，故成息奔也。亥者十月，主兩陰交盡，故名曰孟冬痺也。】

手少陰之筋，起於小指之內側，結於銳骨，上結肘內廉，上入腋交太陰，挾乳裏，結於胷中，循臂下繫於臍。其病內急，心承伏梁，下為肘網*網：《太素》及《甲乙》均作綱。*其病當所過者，支轉筋筋痛。治在燔鍼刧刺，以知為數，以痛為輸。其成伏梁唾膿血者，死不治。經筋之病，寒則反折筋急，熱則筋弛縱不收，陰痿不用，陽急則反折，陰急則俛不伸。焠刺者，刺寒急也。熱則筋縱不收，無用燔鍼。名曰**季冬痺**也。
【`馬蒔`曰：此詳言心經之筋，其病為季冬痺，而刺之有法也。手少陰之筋，起於手小指之內側少衝穴，結於掌後銳骨端之神門，上結肘內廉之青靈，上入腋間，以交於手太陰，挾乳裏，結於胷中，循臂下繫於臍。其病當為內急，及心承伏梁，下為肘網。凡筋所經過者，為支轉筋，而筋則痛。治之者，用燔鍼以刧刺之，以知病為刺數，以痛處為輸穴。如其已成伏梁，而吐血不止，當死不治。大凡經筋之病，寒則反折筋急，熱則筋必弛縱不收，陰痿不用。且寒急有陰陽之分，背為陽，陽急則反折，腹為陰，陰急則俛不伸。故制為焠刺者，正為寒也。彼熱則筋縱不收，不得用此燔鍼。此證當發於十二月之時，故名曰季冬痺也。】
【`張志聰`曰：手少陰之筋，起於手小指側之少衝間，循肘腋，交於手太陰之筋，挾乳裏，結於胷中，循臂下繫於臍。其病於內，為內急，為心承伏梁，如梁之伏於心下，而上承於心也。其病在外，當筋之所過者為轉筋，筋痛治在燔鍼刧刺。其成伏梁而唾膿者，此病在心臟，故為死不治。其病在氣，而為筋經之病者，寒則反折筋急，熱則筋縱不收。陽急則反折，陰急則俯不能伸。蓋少陰本陰而標陽，故有寒熱陰陽之證，少陰之從本從標也。丑者十二月，少陰主氣，故為季冬之痺。夫天為陽，地為陰，日為陽，月為陰，歲半以上，天氣主之，歲半以下，地氣主之。故三陽之氣，主於春夏，三陰之氣，主於秋冬。此陰陽之所以系天地日月，而人亦應之。】
【`尚御公`曰：腹為陰，背為陽，陽急則反折，陰急則不伸，手少陰之筋，止循於胷腋臍腹，而不經於背，所謂陽急則反折者，病足少陰之筋也。足少陰之筋，循脊內挾膂，上至項，此陰陽相合，水火氣交，故手足少陰，皆有陰陽寒熱之俯仰。】
【`張開之`曰：此下六篇，論筋之所經，骨脈之度量，榮衛之循行，止論筋有痺證者，蓋假病以明筋之合於三陰三陽，天之四時六氣。】

足之陽明、手之太陽筋急，則口目為僻，眥急不能卒視，治皆如右方也。
【`馬蒔`曰：此申言胃與小腸二經之筋，其有病當治法如前也。足之陽明胃經，手之太陽小腸經，其筋若急，則口與目皆為喎僻，其目眥亦急不能猝然視物。治之者，用燔針以刧刺之，以知病為刺數，以痛處為輸穴，故曰，治法如右方也。前俱詳言，而又申言之，叮嚀之意也。】
【`尚御公`曰：此申明手足陰陽之筋，皆分循氣左右，故復以口目之喎僻以證之。足陽明之筋，上挾口為目下綱，手太陽之筋，結於頷，屬目外眥，故二經之左筋急，則口僻於左，而當刺其左，右筋急，則口僻於右，而當取之右。如左目不能卒視，其病在左，右目不能卒視，其病在右，如兩目皆急，則左右皆病，故治法皆如右方，而其病則有左右之分也。】













# 骨度
★ 靈樞·骨度篇第十四
【`馬蒔`曰：此言人身之骨，皆有度數，故名篇。】

黃帝問於伯高曰：脈度言經脈之長短，何以立之？
伯高曰：先度其骨節之大小廣狹長短，而脈度定矣。
【`馬蒔`曰：此言人身之脈度，由骨度而定也。脈度，脈之度數。下文將言骨之度數，而先以是啟之耳。】
【`張志聰`曰：此言經脈之長短，從骨節之大小廣狹長短，而定其度數，故曰，骨為幹，脈為營，如藤蔓之營附於木幹也。】

黃帝曰：願聞眾人之度。人長七尺五寸者，其骨節之大小長短各幾何？
伯高曰：頭之大骨，圍二尺六寸。
【`馬蒔`曰：此言頭之大骨有度也。】
【`張志聰`曰：此言頭之大骨度數。眾人，謂天下之大眾。長七尺五寸者，上古適中之人也。適中之人，則頭骨亦適中矣。頭骨適中，通體之骨皆適中矣。】

胷圍四尺五寸。腰圍四尺二寸。
【`馬蒔`曰：此言胷圍、腰圍各有其度也。】
【`張志聰`曰：此胷骨、腰骨圍轉一周之總數也。】

髮所覆者，顱至項尺二寸。髮以下至頤長一尺，君子終折。結喉以下至缺盆中，長四寸。缺盆以下至𩩲骭，長九寸，過則肺大，不滿則肺小。𩩲骭以下至天樞，長八寸，過則胃大，不及則胃小。天樞以下至橫骨，長六寸半，過則廻腸廣長，不滿則狹短。橫骨，長六寸半。橫骨上廉以下，至內輔之上廉，長一尺八寸。內輔之上廉以下，至下廉，長三寸半。內輔下廉，下至內踝，長一尺三寸。內踝以下至地，長三寸。膝膕以下至跗屬，長一尺六寸。跗屬以下至地，長三寸。故骨圍大則太過，小則不及。 【 𩩲，音結。骭，音干。】
仰人骨度圖
見圖
【`馬蒔`曰：此言仰人之骨度，蓋縱而數之也。顱，頭顱也。顱之皮生髮，髮所覆者即顱也，顱至項，長一尺二寸。頷下為U，髮際已下至頤，長一尺，君子終折。言士君子之面部三停齊等，可以始中終而三折之也，眾人未必然耳。巨骨上陷中為缺盆，亦穴名，即足陽明胃經穴也。結喉已下至缺盆中，長四寸。𩩲骭，骨名，一名尾翳，一名鳩尾。蔽骨之端，在臆前蔽骨下五分，人無蔽骨者，從岐骨際下行一寸。缺盆以下至𩩲骭，長九寸。若過於九寸而始至𩩲骭，則其肺必大；若不滿九寸而即至𩩲骭，則其肺必小。天樞，在臍旁二寸，足陽明胃經穴也。𩩲骭以下至天樞，長八寸。若過於八寸而始至天樞，則其胃必大；若不及八寸而即是天樞，則其胃必小。然天樞無形，以臍之高下為驗也。橫骨，即曲骨下，蓋臍下四寸為中極，中極下一寸為曲骨，曲骨之分為毛際，毛際下乃橫骨也。天樞以下至橫骨，長六寸半。若過於六寸半而始至橫骨，則廻腸廣闊而長；若不滿六寸半而即是橫骨，則廻腸狹而且短。且橫骨之橫，長當有六寸半耳。內輔者，膝內輔骨也。橫骨之上廉以下，至內輔骨之上廉，長一尺八寸。內輔骨之上廉，以下至外輔骨之下廉，僅長三寸半。內踝者，足跟前兩旁起骨為踝，在外為外踝骨，而在內為內踝骨也。內輔骨之下廉，以下至內踝骨，長一尺三寸。內踝骨以下至地，僅長三寸。腓腸上膝後曲處為膕，膝在前，膕在後，因至下之長相同，故並及之。足面為跗，跗屬者，自內踝以前而統之，以跗去內踝骨不遠，故膝膕以下至跗屬，則長一尺六寸；跗屬以下至地，僅長三寸。上節頭之大骨為圍，此節腰骨為圍者，大則以下之數皆太過，小則以下之數皆不及。自髮所覆者至此，皆仰人之骨度也。】
【`張志聰`曰：此言頭顱前後上下並仰面之骨度也。髮所覆者，謂自前額顱之髮際，上巔頂至後項之髮際，計髮所覆者，度一尺二寸。髮以下至頤者，謂從前額顱之髮際以下，至於兩頤，計長一尺。君子終折者，謂從髮際之始，以至髮際之終，可折中而度量。蓋君子之人，面方廣而髮際高，髮所覆者，從顱至項，度一尺一寸，髮以下至頤，長一尺一寸也。此言天下之眾，有君子小人不同，有太過不及不等。結喉下兩旁巨骨陷中為缺盆，蓋形如缺盆，因以為名。𩩲骭，骨名，一名尾翳，即鳩尾骨也。自兩旁缺盆而下至𩩲骭，計長九寸。過則肺大，不滿則肺小，蓋𩩲骭之內，心肺所居也。天樞，在臍旁二寸，乃足陽明之穴，從兩旁𩩲骭，而下至天樞，計長八寸。過則胃大，不及則胃小。蓋自鳩尾以至於臍，胃腑之所居也。橫骨，在毛際橫紋中，自天樞而下至橫骨，計長六寸半。過則廻腸廣大，不滿則狹短，蓋自臍以至少腹，大腸之部分也。橫骨，橫長亦六寸半。內輔者，內之輔骨也。內輔之上廉，長一尺八寸者，在上之腿度也。內輔之上廉，以下至下廉，長三寸半者，膝之連骸，一名膝蓋骨。內輔下廉，下至內踝，長一尺三寸者，在下之腿度也。曰內輔，內踝者，以足八字分立，則內骨偏向於面也。踝者，下廉之腿骨，與足骨相連之凹處，在內者為內踝，在外者為外踝，內踝以下至地，長三寸者，足跟骨也。膝膕者，膝前下之腿骨，跗者，足面上之跗骨，即足陽明之動脈處，自膝前而下，至於跗面，計長一尺六寸也。屬者，概足面而言也。跗屬以下至地，長三寸者，從足面而下，至足底之骨也。骨圍大者，骨之粗大也。小者，骨之細小也。】

角以下至柱骨，長一尺。行腋中不見者，長四寸。腋以下至季脅，長一尺二寸。季脅以下至髀樞，長六寸。髀樞以下至膝中，長一尺九寸。膝以下至外踝，長一尺六寸。外踝以下至京骨，長三寸。京骨以下至地，長一寸。
【`馬蒔`曰：此言側人之度，亦縱而數之也。耳上之旁為骨角，肩胛上際會處為柱骨，挾項後髮際大筋外廉陷中，自角以下至柱骨，長一尺。肩上脅下際為腋，自柱骨行於腋下之隱處，長四寸。脅骨之下為季脅，腋以下至季脅，長一尺二寸。捷骨之下為髀樞，一名髀厭，股外為髀，季脅以下至髀樞，長六寸。髀樞以下至膝之中，長一尺九寸。膝以下至外踝骨，長一尺六寸。京骨，足太陽膀胱經穴名，在足外側大骨下赤白肉際陷中。外踝骨以下至京骨，長三寸。京骨已下至地，長一寸。自角以下至此，皆側人之骨度也。】
側人骨度圖
見圖
【`張志聰`曰：耳上之旁為角，肩胛上之頸骨為柱骨，自角以下至柱骨，長一尺。肋下臑內為腋，自柱骨至腋中，計長四寸。脅骨以下為季脅，自腋以下至季脅，計長一尺二寸。捷骨之下為髀樞，在臀之兩旁，即足少陽之環跳穴處，自季脅以下至髀樞，計長六寸。髀樞以下至膝蓋骨內之中分，計長一尺九寸，即上之腿數也。膝以下至外踝，長一尺六寸，即下之腿數也。外踝以下至京骨，長三寸。京骨以下至地，長一寸，此側身之骨度也。按脅骨名扁骨，橫於脅下，有滲理而無髓空。此節不度脅骨之長短，而止以腋下至季脅長一尺二寸者，蓋以形身之度數，概皮肉脈骨而量其長短，經脈循骨度而直行於上下也。】

耳後當完骨者，廣九寸。
【`馬蒔`曰：此言左右完骨之相去約有九寸，蓋橫而言之也。耳後高骨曰完骨，入髮際四分，蓋亦承上文側人之狀而備言之耳。】
【`張志聰`曰：廣，橫闊也。耳後當完骨者，從耳以至於腦後也。按手足少陽陽明之脈，縱橫經絡於頭面左右，故復度頭面之廣數。】

耳前當耳門者，廣一尺三寸。兩顴之間，相去七寸。兩乳之間，廣九寸半。
【`馬蒔`曰：此又言仰人之骨度，蓋橫而數之也。左右耳前之耳門，相去一尺三寸。目下高骨為顴，兩顴之門相去七寸。兩乳之間，相去九寸半。】
【`張志聰`曰：耳前當耳門者，從耳而至於鼻準也。按此當云，從左耳而至鼻凖，由鼻凖而至於右耳也。若從耳至鼻凖，廣一尺三寸，其度則太過矣。】

兩髀之間，廣六寸半。
【`馬蒔`曰：此又言側人之兩髀，其度數各廣六寸半。】

足長一尺二寸，廣四寸半。肩至肘，長一尺七寸。肘至腕，長一尺二寸半。腕至中指本節，長四寸。本節至其末，長四寸半。
【`馬蒔`曰：此言手足之度數也。自足而言，其長一尺二寸，廣則四寸半。自手而言，肩至肘長一尺七寸。肘至於腕，長一尺二寸半。腕至中指之本節，長四寸。本節至指之末，長四寸半。】
伏人骨度圖
見圖
【`張志聰`曰：本節者，指掌交接之骨節。末者，指尖也。】

項髮以下至背骨，長二寸半。膂骨以下至尾骶二十一節，長三尺，上節長一寸四分分之一，奇分在下，故上七節至於膂骨九寸八分分之七。 【 骶，音底。】
【`馬蒔`曰：此言伏人之骨度也。項髮以下至背骨者，自項後之髮際，至背骨之大椎也，長二寸半。脊骨為膂，膂骨以下至尾骶，共二十一節，計長三尺，上節每節長一寸四分一釐，其奇分之九釐在下節。故膂骨以下，計有七節，乃自膈俞而上至膂骨之數也。每節長一寸四分一釐，則七得七寸，四七二寸八分，共九寸八分。又每節一釐，共計九寸八分七釐，故曰九寸八分分之七也。】
【`張志聰`曰：七節之旁，乃膈俞也。臟腑之氣，皆從內隔而出，如逆傷臟氣則死，刺傷腑氣，皆為傷中，故曰，七節之旁。中有小心，而本經論五臟之背俞，亦兼論上焦之膈俞，不可妄刺者也。】

此眾人骨之度也，所以立經脈之長短也。是故視其經脈之在於身也，其見浮而堅，其見明而大者多血，細而沉者多氣也。
【`馬蒔`曰：此結言骨度可以定脈度之長短，而遂言視經脈血氣之法也。顯者多血，微者多氣，多則可瀉，而少則可補矣。】
【`張志聰`曰：此總結骨之度數，定經脈之長短也。經脈之浮而堅，明而大者多血，細而沉者多氣。此篇論骨氣而結經脈之血氣者，血脈資始於腎骨之精氣，盛則經脈之血氣亦盛矣。`尚御公`曰：腎藏精氣而主骨。血者，神氣也。此六篇論筋骨血脈，本於少陰之陰陽。`張開之`曰：腎臟之精液，奉心神化赤而為血氣者，精氣也。故浮為陽而主血，沉為陰而主氣。】

# 五十營
★ 靈樞·五十營篇第十五
【`馬蒔`曰：脈之營行有五十度，故名篇。】

黃帝曰：余願聞五十營奈何？
岐伯答曰：天周二十八宿，宿三十六分。人氣行一周，千八分，日行二十八宿。人經脈上下左右前後二十八脈，周身十六丈二尺，以應二十八宿，漏水下百刻，以分晝夜。故人一呼脈再動，氣行三寸；一吸脈亦再動，氣行三寸；呼吸定息，氣行六寸。十息氣行六尺，日行二分。二百七十息，氣行十六丈二尺，氣行交通於中，一周於身。水下二刻，日行二十五分。五百四十息，氣行再周於身。水下四刻，日行四十分。二千七百息，氣行十周於身。水下二十刻，日行五宿二十分。一萬三千五百息，氣行五十營於身。水下百刻，日行二十八宿。漏水皆盡，脈終矣。所謂交通者，並行一數也，故五十營備得盡天地之壽矣。凡行八百一十丈也。
【`馬蒔`曰：此篇詳言經脈之行，晝夜有五十度之數也。營者，運也。五十營者，謂五十度也。經脈之行於晝者二十五度，行於夜者二十五度，故曰五十營。伯言人身經脈之行，上合於天星之度，下合於漏水之下者也。天周二十八宿，即角、亢、氏、房、心、尾、箕、斗、牛、女、虛、危、室、壁、奎、婁、胃、昴、畢、觜、參、井、鬼、柳、星、張、翼、軫也。按本經[衛氣行]篇云：歲有十二月，月有十二辰。子午為經，卯酉為緯。天周二十八宿而一面七星，四七二十八宿，房昴為緯，虛張為經，是故房至畢為陽，昴至心為陰，陽主晝，陰主夜者是也。每宿析為三十六分，積而推之，十宿得三百六十分，二十宿得七百二十分。八宿三八得二百四十分，六八得四十八分，共得一千八分。人之脈氣，其晝夜一周，亦合此一千八分之數。而日之所行者，已周二十八宿，正以人之經脈，上下升降，左右前後，共二十八脈。蓋十二經有十二脈，而左右相同則為二十四脈，加以陽蹻、陰蹻、督脈、任脈，共計二十八脈。其脈總計長短之數，凡手之三陰三陽，足之三陰三陽；兩蹻督任周身，共有一十六丈二尺，上應天之二十八宿，下應漏水百刻，以分為晝夜運行之度也。故人一呼脈再動，其脈氣行三寸；一吸脈亦再動，其脈氣行三寸。呼吸總為一息，則其脈氣行六寸。積至十息，則其脈氣行六尺。而天之日，其行為七釐五毫。按正文云二分，今細推之，其所謂二分者誤也。假如曰二分，則百息當行二十分，千息當行二百分，萬息當行二千分，加三千五百息，又當行七百分，原數止得一千八分，今反多得一千六百九十二分，想此經向無明注，遂致誤傳未正。今考其會，當云，日行七釐半，則一萬三千五百息，正合日行一千八分之數也。由是而悉推之，則一百三十五息，脈行八丈一尺，水下一刻，日行十分六釐；二百七十息，脈行十六丈二尺，氣行交通於中，而一周於身。其水下計二刻，日行二十分一釐二毫。按正文曰：二十五分，蓋誤寫一釐二毫為五分也。若據此數，則下又五百四十息，水下四刻，當云五十分，不應四十分。且據二十五分而推之，則一萬三千五百息，水下百刻，當得一千二百五十分，比原數多得二百四十二分也。至五百四十息，其脈氣當再周於身，水下四刻，日行四十分二釐二毫。至二千七百息，其脈氣十周於身，水下二十刻，日行五宿二十一分六釐。自此以下。當云五千四百息，氣行二十周於身，水下四十刻，日行十一宿七分二釐；又當云八千二百息，氣行三十周於身，水下六十刻，日行十六宿二十八分八釐。又當云一萬八百息，氣行四十周於身，水下八十刻，日行二十二宿一十四分四釐。積至一萬三千五百息，氣行五十營於身，水下百刻。日又行五宿二十一分六釐，則共行二十八宿，其漏水皆盡而脈氣終矣。吾前所謂氣行交通於中，一周於身者，並五十營而皆如始時一周之數也。故五十營備者，必無病而得以盡天地所賦之壽矣。否則如[根結]篇之所謂不應數者名曰狂生也。】
【`張志聰`曰：按[邪客]篇曰，宗氣積於胷中，出於喉嚨，以貫心脈而行呼吸焉。營氣者，泌其津液，注之於脈，化而為血，以榮四末，內注五臟六腑，以應刻數焉。此宗氣上貫於心主之脈，偕營氣榮行於脈中，以應呼吸漏下者也。[五味]篇曰：穀始入於胃，其精微者，出於胃之兩焦，以溉五臟，別出兩行營衛之道，其大氣之摶而不行者，積於胷中，命曰氣海，出於肺，循喉嚨，故呼則出，吸則入。夫肺主氣而主皮毛，人一呼則八萬四千毛竅皆闔，一吸則八萬四千毛竅皆開。此宗氣之散於脈外之皮毛而行呼吸者也。故所謂交通者，謂皮膚經脈之宗氣，外內交通，而並行一百刻之數也。夫天主氣，地主血脈，故五十營而外內之氣行周備，斯得盡天地之壽矣。凡經脈外內之宗榮，皆行八百一十丈也。】

# 營氣
★ 靈樞·營氣篇第十六
【`馬蒔`曰：此篇論營氣運行，故名篇。】

黃帝曰：營氣之道，內穀為寶。穀入於胃，乃傳之肺，流溢於中，布散於外，精專者行於經隧，常營無已，終而復始，是謂天地之紀。故氣從太陰出注手陽明，上行注足陽明；下行至跗上，注大指間與太陰合；上行抵髀，從髀注心中，循手少陰，出腋下臂，注小指，合手太陽；上行乘腋，出䪼內，注目內眥，上巔下項，合足太陽；循脊下尻，下行注小指之端，循足心，注足少陰；上行注腎，從腎注心，外散於胷中；循心主脈，出腋下臂，出兩筋之間，入掌中，出中指之端，還注小指次指之端，合手少陽；上行注膻中，散於三焦；從三焦注膽出脅，注足少陽；下行至跗上，復從跗注大指間，合足厥陰；上行至肝，從肝上注肺；上循喉嚨，入頏顙之竅究於畜門。其支別者，上額循巔下項中，循脊入骶，是督脈也。絡陰器，上過毛中，入臍中，上循腹裏，入缺盆，下注肺中，復出太陰。此營氣之所行也，逆順之常也。
【`馬蒔`曰：此言營氣之運行，一如宗氣之所行也。宗氣者，大氣也。大氣積於胸中，出喉嚨，司呼吸，以行經隧，始於手太陰肺經，終於肝經，積至一萬三千五百息，脈行八百一十丈，如前篇五十營之所論者是也。營氣者，陰氣也，由中焦之氣陽中有陰者，隨中焦之氣，以降於下焦，而生此陰氣。故氣之清者為營，又謂之營氣出於中焦者是也。然此營氣者，必成於水穀所化精微之氣，故曰，營氣之道，內穀為寶。非穀氣不能生此營氣，非營氣不能生血也。道者，脈氣所由行之經隧也，正以穀入於胃，則精微之氣，即升之而為宗氣者，由中焦傳肺經之中府以上雲門，而行手太陰肺，遂行手陽明大腸、足陽明胃、足太陰脾、手少陰心、手太陽小腸、足太陽膀胱、足少陰腎、手厥陰心包絡、手少陽三焦、足少陽膽、足厥陰肝，流溢於臟腑之中，布散於經脈之外。此營氣者，陰性精專，必隨宗氣以運行於經隧之中，始於手太陰肺經，終於足厥陰肝經，終而復始，是謂天地之紀，亘萬古而不易者也。試以其脈氣之行，一如宗氣所行者言之。故氣從太陰肺經，出注手陽明大腸經，上行注足陽明胃經。下行至跗，即足面之衝陽、陷谷、內庭、厲兌等處，皆胃經穴，上注大指間隱白脾經穴，與太陰合，即足太陰脾經。上行抵髀之陰陵泉、血海、箕門等穴，俱在髀之內廉，屬脾經穴，注心中，循手少陰，出腋下臂之極泉青靈等處，注小指少澤穴，此皆屬手少陰心經穴也。合手太陽，即小指外側，屬小腸經，上行乘腋臑俞等處小腸經穴，出䪼即目下顴髎等處小腸經穴也。內注目內眥睛明，足太陽膀胱經穴也；上巔之曲差、五處、通天、絡卻等處，足太陽膀胱經穴也；下項之天柱、大杼等穴，亦膀胱經穴也；合足太陽膀胱而循脊，自背中脊開一寸五分，有大杼至會陽等穴；開三寸，有附分至秩邊等穴，皆屬足太陽膀胱經也；下尻下行注足小指之端，即膀胱經至陰穴，復循指斜趨足心之湧泉穴，而注足少陰腎經。上行注腎，從腎注心，即手厥陰心包絡經，外散於胷中。循心主脈，即心包絡經，出腋之天池、天泉等穴，屬心包經；下臂之曲澤、郄門、間使、內關等穴，亦屬心包經也；出兩筋間之太陵穴，入掌中之勞宮，出中指之端中衝穴；皆屬心包經也。還注手小指次指之端，即四指端關衝穴，屬手少陽三焦經也，合手少陽三焦經也。此手少陽三焦經，乃手厥陰心包絡經之腑，與右腎為合者也。上行至膻中，散於三焦。[經脈]篇云：循臑外上肩，交出足少陽之後，入缺盆，交膻中，散絡心包下膈，循屬三焦。此三焦乃前三焦，非上文手少陽之三焦，即[營衛生會](衛氣)篇所謂宗氣出於上焦，營氣出於中焦，衛氣出於下焦之三焦也。從此三焦注於膽經，出脅注足少陽之京門、帶脈、五樞等處，下行至跗之丘墟、臨泣、地五會等處，皆膽經穴也。復從跗上，注大指間，合足厥陰大指之大敦穴，上行至肝，從肝上注肺，復循肺經上循喉嚨，入頏顙之後究於畜門。其支別者，上額之神庭，循巔之上星、顖會、前頂、百會、後頂等處，下項中之強間、腦戶，及風府、瘂門等處，循脊入骶之長強，是皆屬督脈也。又絡前之陰器，上過毛中，入臍中之任脈經，自會陰至神闕，上循腹裏，入缺盆，自水分至天突，皆屬任脈也。下注肺中，復出於手太陰肺經。此營氣之所行，或逆數，或順數，皆合常脈，其運行之次無相失也。】
【`張志聰`曰：頏顙，鼻之內竅。畜門，鼻之外竅。究，終也。此言營氣所行，外內逆順之常也。逆順者，謂經脈內外之血氣，交相逆順而行也。夫營衛者，精氣也，乃中焦水穀之精，生此營衛二氣。清空行於脈中，濁氣行於脈外，此營氣與宗氣，偕行於二十八脈之中，以應呼吸漏下者也。中焦之汁，化赤而為血，以奉生身，命曰營氣，此獨行於經隧之血，而名營氣，營於十二經脈之中，始於手太陰肺，終於足厥陰肝，此與營衛之營氣，循度應漏之不同也。是以本篇論營氣之行，外榮於十二經脈，內榮於五臟六腑，其支者行於督脈，復注於肺中，而任脈及兩蹻不與焉。其營氣、宗氣行於脈中，以應呼吸，漏下者行於二十四脈，並任督兩蹻，共二十八脈，以應二十八宿者也。】
【`尚御公`曰：營氣、宗氣行於脈中者，應呼吸漏下，晝夜而為五十營也。營衛相將，偕行於皮膚肌腠之間者，日行陽二十五度，夜行陰二十五度，外內出入者也。本篇之營氣，營於脈中，始於手太陰肺，終於足厥陰肝，晝夜止環轉一周，是謂天地之紀。蓋天道運行於地之外，晝夜止環轉一周而過一度者也。再按[平脈]篇曰：營衛不能相將，三焦無所仰。夫營行脈中，衛行脈外，乃各走其道，外內逆順而行者也。相將而行者，乃脈外之營，與衛氣偕行於肌腠之間，故曰三焦無所仰。蓋腠者肌肉之文理，乃三焦通會之處，三焦之氣，仰借營衛而遊行也。　金西銘問曰：營血之不榮於任脈兩蹻者何也？曰：任脈起於胞中，陽蹻乃足太陽之別脈，陰蹻乃足少陰之別脈，胞中為血海，膀胱乃津液之腑，腎主藏精，皆有流溢於中之精血貫通，故營血不營焉。又問曰：營氣之不行於衝脈、帶脈、陽維、陰維者，何也？曰：衝任二脈，雖並起於胞中任脈，統任一身之陰，與督脈交通，陰陽環轉者也。衝脈上循背裏，為經絡之海，其浮而外者，循腹上行至胷中而散，充膚熱肉生毫毛。蓋主行胞中之血，充溢於經脈皮膚之外內，不與經脈循度環轉。越人曰：陽維陰維者，維絡於身，溢蓄不能環流灌溉諸經者也。故陽維起於諸陽之會，陰維起於諸陰之交。帶脈者有如束帶，圍繞於腰，統束諸脈，此皆不與經脈貫通，故不循度環轉。　莫雲從問曰：臟腑之氣本於五運六氣之所生，營氣之行，始於手太陰肺，終於足厥陰肝，與五行逆順之理，不相符合，請詳示之！曰：血脈生於後天之水穀，始於先天之陰陽，肺屬天而主脈，其脈環循胃口，是以胃腑所生之精血，先從肺脈而行腹走手，而手走頭，頭走足，而足走腹，臟腑相傳，外內相貫，此後天之道也。以先天論之，腎主天一之水，心包絡主地二之火，肝主天三之木，肺主地四之金，脾主天五之土，是以腎傳之包絡，包絡傳之肝，肝傳之肺，肺傳之脾，脾復傳於少陰。少陰之上，君火主之，君火出於先天之水中，後天之太陽也。故復從手少陰心，而傳於足少陰腎，腎主先天之水，肺主後天之氣，督脈環繞於前後上下，應天運之包乎地外，血脈之生始出入，咸從天氣以流行，故人之所以合於天道也。】

# 脈度
★ 靈樞·脈度篇第十七
【`馬蒔`曰：此言脈之度數，故名篇。】

黃帝曰：願聞脈度。
岐伯答曰：手之六陽，從手至頭，長五尺，五六三丈。手之六陰，從手至胷中，三尺五寸，三六一丈八尺，五六三尺，合二丈一尺。足之六陽，從足上至頭，八尺，六八四丈八尺。足之六陰，從足至胷中，六尺五寸，六六三丈六尺，五六三尺，合三丈九尺。蹻脈從足至目，七尺五寸，二七一丈四尺，二五一尺，合一丈五尺。督脈、任脈各四尺五寸，二四八尺，二五一尺，合九尺。凡都合一十六丈二尺，此氣之大經隧也。
【`馬蒔`曰：此言脈有度數也。夫手止有三陽，而今曰六陽者，以左右手各有三陽，故謂之六陽。下文稱手之六陰，及足之六陽六陰，皆倣此。從手至頭者，太陽自小指之少澤，至頭之聽宮；陽明自手次指之商陽，至頭之迎香；少陽自手四指之關衝，至頭之禾髎也。各長五尺，則五六共有三丈也。手之六陰，太陰自手大指之少商，至胷中之中府；少陰自手小指之少衝，至胷中之極泉；厥陰自手中指之中衝，至胷中之天池。各長三尺五寸，三六計一丈八尺，五六得三尺，共有二丈一尺也。足之六陽，太陽自足小指之至陰，至頭之睛明；陽明自足次指之厲兌，至頭之頭維；少陽自足四指之竅陰，至頭之瞳子髎。各長八尺，六八計四丈八尺也。足之六陰，太陰自足大指之隱白，至胷中之大包；少陰自足心之涌泉，至胷中之俞府；厥陰自足大指之大敦，至胷中之期門。各長六尺五寸，六六計三丈六尺，五六得三尺，共有三丈九尺也。蹻脈從足至目，長七尺五寸，二七計一丈四尺，二五得一尺，共有一丈五尺也。按蹻脈有陽蹻、陰蹻，陽蹻自足申脈行於目，陰蹻自足照海行於目，然陽蹻左右相同，陰蹻亦左右相同，則蹻脈宜乎有四。今曰二七一丈四尺，二五一尺，則止二脈者何也？觀本篇末云：蹻脈有陰陽，何脈當其數？岐伯答曰：男子數其陽，女子數其陰，則知男子之所數者左右陽蹻，女子之所數者左右陰蹻也。督脈在後，任脈在前，各長四尺五寸，二四得八尺，二五得一尺，共有九尺也。由上十二經及蹻脈督任，大都共有一十六丈二尺，此乃脈氣之大經隧也。】
【`張志聰`曰：五十營章論氣之流行，此章論脈之度數，故曰，此氣之大經隧，謂營氣、宗氣所容行之大隧，故維脈不與焉。手足六陽六陰者，經脈分循於兩手兩足，三陰三陽分而為六也。蹻脈亦分循左右而上，故合一丈五尺。夫背為陽，腹為陰。督脈主陽，起於目內眥，上額交巔，入絡腦，還出別下項，俠脊抵腰中，下循膂絡腎；任脈主陰，起於中極之下，以上毛際，循腹裏上關元，至咽喉上頤，循面入目。任脈從會陰之分，而上行至目；督脈從目遶頭而下，至脊之十四椎。故各長四尺五寸，蓋氣行於任督二脈，陰陽通貫而行也。】
【`尚御公`曰：督脈圍遶於周身之前後上下，止言四尺五寸，與任脈相等者。二十八脈，皆分陰陽而行，故蹻脈之陰陽，男子數其陽，女子數其陰。】

經脈為裏，支而橫者為絡，絡之別者為孫。盛而血者疾誅之，盛者瀉之，虛者飲藥以補之。
【`馬蒔`曰：此承上文而言經絡孫絡之義，及有用針用藥之法也。經脈為裏者，如手太陰肺經，自中府至少商，乃直行之經在於裏，裏者即上文之所謂經隧也。其支而橫者，即如肺經有列缺穴，橫行手陽明大腸經者為絡也。其絡之別者為孫，猶有子而又生孫，較之正絡為尤盛也。但曰絡曰孫，而血脈盛者急責之。急責之者，正以邪氣盛者當瀉之也。若正氣虛者，則止飲藥以補之耳。】
【`張志聰`曰：此承上文而言脈度之十六丈二尺，止以經脈為數。支而橫者絡脈孫絡也。夫經脈內營於臟腑，外絡於形身，浮而見於皮部者皆絡脈也。盛而血者，邪盛於外，血留於絡脈，故當疾誅之。盛者邪客於外，故當瀉之。虛者本虛於內，故當飲藥以補之。蓋言血氣本於臟腑之所生也。】

五臟常內閱於上七竅也：故肺氣通於鼻，肺和則鼻能知香臭矣；心氣通於舌，心和則舌能知五味矣；肝氣通於目，肝和則目能辨五色矣，脾氣通於口，脾和則口能知五穀矣，腎氣通於耳，腎和則耳能聞五音矣。五臟不和則七竅不通，六腑不和則留為癰。故邪在腑則陽脈不和，陽脈不和則氣留之，氣留之則陽氣盛矣。陽氣太盛則陰脈不利，陰脈不利則血留之，血留之則陰氣盛矣。陰氣太盛則陽氣不能榮也，故曰關。陽氣太盛，則陰氣弗能榮也，故曰格。陰陽俱盛，不得相榮，故曰關格。關格者，不得盡期而死也。
【`馬蒔`曰：此言五臟上通於七竅，遂即臟腑不和者，以決其脈之至於關格而死也。七竅者，陽竅也。陽竅在於面部，目二，鼻二，耳二，口舌一；若陰竅二，則前陰後陰，乃在下部者也，總名曰九竅。五臟雖在內而上通於七竅，故鼻為肺之竅，必肺和而後鼻能知香臭也。舌為心之竅，必心和而後舌能知五味也。目為肝之竅，必肝和而後目能辨五色也。口為脾之竅，必脾和而後口能知五穀也。口知五穀，即舌知五味，故分之雖有二，而實為一竅也。腎氣通於耳，必腎和而後能聞五音也。若五臟不和，則五臟主內，不能通此七竅矣。彼六腑不和，則六腑主表，當留結為癰。故邪在六腑，則陽經之脈不和而氣留於表者，陽氣太盛；陽氣太盛，則陰經不能相和而陰脈不利；陰脈不利，則血在於內者，亦已留滯而陰氣太盛。夫此陰經之氣太盛，則手足六陰俱病，而氣口之脈，一盛、二盛、三盛、四盛，其病正在厥陰、少陰、太陰也，致使六陽經之脈氣，不能運而入於內矣，其名曰關。關者，關六陽在外，而使之不得入於內也。陽經之氣太盛，則手足六陽經俱病，而人迎之脈，一盛，二盛、三盛、四盛，其病正在少陽、太陽、陽明也，致使六陰經之脈氣，不能運而出外矣，其名曰格。格者，拒六陰在內，而使之不得出於外也。陰脈陽脈俱盛，不得相榮，其名曰關格。關格者，不得盡其壽期而死。《難經》三十七難誤以六陰脈盛為格，六陽脈盛為關，致後世不曰脈體，而指曰鬲證，尤誤之誤也。】
【`張志聰`曰：夫手足之六陽，內通於六腑，六陰內通於六臟。十二經脈之血氣，由臟腑之所生，故虛者飲藥以補之，是臟腑之氣榮於脈內者也。此復論臟腑之氣，通於脈外之皮膚七竅，以應天地之紀。閱，歷也。五臟常內閱於七竅，是以五臟不和則七竅不通矣。在內者六腑為陽，在外者皮膚為陽。本經曰：陽氣有餘，榮氣不行，乃發為癰。是以六腑不和則血氣留滯於皮腠而為癰，此病從內而外也。故邪在腑者，謂邪在於表陽則陽脈不和，謂左之人迎不和也，陽脈不和則氣留之，氣留之則陽氣盛矣。陽氣太盛則陰脈不利，謂右之氣口不利也，陰脈不利則血留之，血留之則陰氣盛矣。陰氣太盛則陽氣不能榮也，故曰關，謂關陰於內，陽氣不得以和之。陽氣太盛，則陰氣弗能榮也，故曰格，謂格陽於外，陰氣不得以和之。如是則陰陽俱盛，不得相榮，故曰關格，關格者，不得盡期而死也。此病因於外也。夫五臟六腑，應天地之五運六氣，有升降出入之神機，上節論出入於脈中，此論運行於脈外。】
【`張玉師`曰：不得盡期者，不得盡天地之壽，此注當合五十營注參看。】

黃帝曰：蹻脈安起安止？何氣榮水？
岐伯答曰：蹻脈者，少陰之別，起於然骨之後，上內踝之上，直上循陰股入陰，上循胷裏，入缺盆，上出人迎之前，入頄，屬目內眥，合於太陽陽蹻而上行。氣並相還則為濡目，氣不榮則目不合。
【`馬蒔`曰：此言陰蹻之起止也。帝問蹻脈起止者陽蹻、陰蹻，而伯止以陰蹻答之，未及於陽蹻也。人身氣血，如水之流，帝遂以蹻脈起止，何氣榮水為問。伯言陰蹻脈者，乃足少陰腎經之別脈也，起於然骨之下照海穴，出內踝上，又直上而循陰股，以入於陰，上循胷裏，入於缺盆，上出人迎之前，入於目下之頄，屬於目內眥睛明穴，合於足太陽膀胱經之陽蹻而上行。二蹻之氣相並而周旋之，則能潤澤於目，否則目氣不榮，而目不能合矣。】
【`張志聰`曰：此節論流溢之精氣，從蹻脈而布散於脈外，脈外之血氣，從蹻脈而通貫於脈中，氣並相還，內外交通者也。夫腎為水臟，受藏水穀之精，水者，流溢於腎臟之精水也。何氣榮水者，謂陰蹻之脈，乃足少陰之別直上循陰股，入於腎陰脈內之榮氣宗氣，而營腎臟之水，上循胷裏，交於手少陰之心神而化赤，上注於目內眥，合於太陽陽蹻而上行。陰蹻、陽蹻之氣相並，經脈外內之氣交相往還，則為濡目。如氣不榮則目不合，謂流溢於脈外之氣不榮於目也。再按本經[大惑]篇曰：病有不得臥者，衛氣不得入於陰，常留於陽，留於陽則陽氣滿，陽氣滿則陽蹻盛，不得入於陰，則陰氣虛，故不瞑矣。病有不得視者，衛氣留於陰，不得行於陽，留於陰則陰氣盛，陰氣盛則陰蹻滿，不得入於陽，則陽氣虛，故目閉也。此脈外之衛氣，復內通於蹻脈外內之血氣，相並而往還也。】
【`尚御公`曰：脈外之陰氣虛則目不瞑，氣不榮則目不合者，脈外之陰氣不榮於目也。此節始論蹻脈之起止，而復曰氣不榮則目不合，謂脈內之陰氣，流溢於脈外者也。夫脈度者，乃榮氣、宗氣行於脈中，以應呼吸漏下。若夫榮血之流行，始於手太陰肺，終於足厥陰肝，其支者，止環轉督脈一周，而蹻脈不與焉。蓋蹻脈主營運腎臟之精水於脈中而為血者也。舉足行高曰蹻，蓋取其從下行上之義。】

黃帝曰：氣獨行五臟，不榮六腑，何也？
岐伯答曰：氣之不得無行也，如水之流，如日月之行不休，故陰脈榮其臟，陽脈榮其腑，如環之無端，莫知其紀，終而復始。其流溢之氣，內溉五臟，外濡腠理。
【`馬蒔`曰：此言臟腑之氣，流行而不息也。陰脈者，即手足六陰經之脈也，所以運之於五臟也。陽脈者，即手足六陽經之脈也，所以運之於六腑也。陰出之陽，如肺經行於大腸也。陽入之陰，如胃行於脾也。如環無端，流行不已，內溉於臟腑，外濡於腠理，豈曰獨行於五臟，而不榮於六腑者哉？】
【`張志聰`曰：此承上文復申明經脈外內之氣，榮於脈中，濡於脈外也。按衛氣日行於陽二十五度，夜行於陰二十五度，周於五臟，其始入於陰，常從足少陰入於腎，腎注於心，心注於肺，肺注於肝，肝注於脾，脾復注於腎為一周。脈外之血氣相將，婦隨夫轉，是止榮於五臟，而不榮於六腑。上文論脈外之血氣，則為濡目，故帝有此問，伯言氣之不得無行於六腑也。榮於脈中者，如水之流，而運於脈外者，如日月之行，隨天道之運行無息，故陰脈榮其臟，陽脈榮其腑，如環之無端，莫知其紀，終而復始。其流溢之氣，內溉五臟，外濡腠理。腠理者，皮膚肌肉之紋理，五臟募原之肉理也。】
【`張玉師`曰：榮氣之行，腎傳於心包絡，包絡傳之肝，肝傳之肺，肺傳之脾，脾傳之心。水火木金土，先天之五行也。衛氣之行，腎注於心，心注於肺，肺注於肝，肝注於脾，脾復注於腎，交相勝制，後天之五行也。故曰，此順逆之常也。蓋脈內之氣順行，脈外之氣逆行，有順有逆，斯成天地之紀。】

黃帝曰：蹻脈有陰陽，何脈當其數？
岐伯答曰：男子數其陽，女子數其陰；當數者為經，不當數者為絡也。 【 其數之數，去聲；餘，上聲。】
【`馬蒔`曰：此承首節而言男子數其陽蹻，女子數其陰蹻，故謂之蹻脈有二也。然男子以陽蹻為經，陰蹻為絡，女子以陰蹻為經，陽蹻為絡，其有經絡之分者如此。】
【`張志聰`曰：陰蹻之脈，從足上行，應地氣之上升，故女子數其陰。陰蹻屬目內眥，合陽蹻而上行，是陽蹻受陰蹻之氣，復從髮際而下行至足，應天氣之下降，故男子數其陽。】
【`尚御公`曰：陰蹻乃足少陰之別，陽蹻乃足太陽之別。男子之宗榮注於太陽之陽蹻，女子之宗榮注於少陰之陰蹻。氣之所注者，故為大經，隧氣不榮者為絡脈也。上節論少陰之精水，從陰蹻而上並於陽蹻，此節論榮氣、宗氣之行於蹻脈，有男女陰陽之分，二節是當分看。】

# 營衛生會
★ 靈樞·營衛生會篇第十八
【`馬蒔`曰：論營衛所由生會，故名篇。《難經》將篇內與營俱行之營字下，多一衛字，故後世不知營在脈中，衛在脈外，又不分前後三焦，及不知清者為營，濁者為衛之義，惜哉！】

黃帝問於岐伯曰：人焉受氣？陰陽焉會？何氣為營？何氣為衛？營安從生？衛於焉會？老壯不同氣，陰陽異位，願聞其會！
岐伯答曰：人受氣於穀，穀入於胃，以傳於肺，五臟六腑，皆以受氣，其清者為營，濁者為衛，營在脈中，衛在脈外，營周不休，五十而復大會，陰陽相貫，如環無端。衛氣行於陰二十五度，行於陽二十五度，分為晝夜，故氣至陽而起，至陰而止。故曰，日中而陽隴為重陽，夜半而陰隴為重陰。故太陰主內，太陽主外，各行二十五度，分為晝夜。夜半為陰隴，夜半後而為陰衰，平旦陰盡而陽受氣矣。日中而陽隴，日西而陽衰，日入陽盡而陰受氣矣。夜半而大會，萬民皆臥，命曰合陰。平旦陰盡而陽受氣，如是無已，與天地同紀。 【 隴，同隆。重，並平聲。】
【`馬蒔`曰：此詳言營衛之生會，與天地之行同其度也。帝問人身之氣，必有所由受，陰升陽降，必有所由會，曰營曰衛，各以何氣成之？又生於何所？而會於何所？且老壯之氣不同，男女之位必異，果何自而知其所會？伯言人身之氣，受之於穀氣者也。始焉穀入於胃，而後能生精微之氣，此氣出於中焦，以傳於肺，而肺傳之五臟六腑，則五臟六腑，皆得以受此精微之氣矣。其大氣積於胷中者為上焦，所謂宗氣流於海者是也。上焦即任脈經膻中穴，又名上氣海；臍上四寸曰中脘穴為中焦；臍下一寸曰陰交穴為下焦。此三焦者，上焦降於中焦，而中焦降之下焦，下焦升於中焦，而中焦升之上焦，猶天道下濟，地道上行之象也。上焦為陽，中焦則上半為陽，下半為陰，下焦則為陰。然中焦之下半為陰者，由上焦之氣降於中焦，而中焦之氣，隨上焦之氣以降於下焦，而生此營氣。營氣者，陰氣也。故曰，清者為營，言由上中二焦之清氣，降而生之者也。下焦之為陰者，陰極陽生，升於中焦，隨中焦之上半為陽者，以升於上焦，而生此衛氣。衛氣者，陽氣也。始時陽氣甚微，而至此則陽氣甚盛，故曰，陽受氣於上焦，義見《素問》調經論。然此衛氣者，乃下焦之濁氣升而生之，故曰，濁者為衛。宗氣積於胷中，出喉嚨以司呼吸，而行於十二經隧之中。營則陰性精專，隨宗氣以行於經隧之中，所以營之行者，在於經脈之中也。衛則陽性慓悍滑利，不能入於經脈之隧，故不隨宗氣而行，而自行於各經皮膚分肉之間，所以衛之行者，在於經脈之外也。營氣之隨宗氣而行者，一呼脈行三寸，一吸脈行三寸，呼吸定息則脈行六寸，而一刻之中，計一百三十五息，脈行八丈一尺，二刻之中，計二百七十息，脈行十六丈二尺為一周身，積至一晝一夜為百刻，則一萬三千五百息，脈行八百一十丈矣。是行於晝者二十五度，行於夜者二十五度，交會手太陰肺經，而終於足厥陰肝經，至五十度而復大會於肺經也。陰經行盡，而陽經繼之，陽經行盡，而陰經繼之，陰陽相貫，真如環之無端也。如肺經行大腸胃行脾經之類，是營氣之行者如此。彼衛氣於平旦之時，遂出於目之睛明穴，以行於足太陽膀胱，遂行於手太陽小腸，又行於足少陽膽，手少陽三焦，足陽明胃，手陽明大腸，行於陽經者二十五度。至日西而陽盡，則行於足少陰腎，手少陰心，手太陰肺，足厥陰肝，足太陰脾，行於陰經者亦二十五度。故衛氣自足太陽膀胱而起，至足太陰脾而止者如此。故曰，平旦者，天之陽也，至日中則為陽之陽，乃陽氣之隆盛也，謂之曰重陽。夜者，陰也，至夜半則為陰之陰，乃陰氣之隆盛也，謂之曰重陰。故營氣隨宗氣以行於經隧之中，始於手太陰，而復大會於手太陰，此太陰之所以主內也。衛氣不隨宗氣而行，而自行於各經皮膚分肉之間，始於足太陽，而復會。於足太陽，此太陽之所以主外也。營氣、衛氣各行於晝二十五度，各行於夜亦二十五度，分為晝夜各為五十度也。且所謂夜半而陰隆為重陰者，寧無陽以繼之？須知夜半後而為陰衰，則至平旦之時，陰氣已盡，而陽復受氣矣。所謂日中而陽隆為重陽者，寧無陰以繼之？須知日已西而為陽衰，則日入為陽已盡，而陰復受氣矣。此乃天地運行之紀，萬古不磨者也。故至於夜半之時，為陰氣已盡，陽氣方生，陰陽大會，萬民正於此而皆臥，命曰合陰。合陰者，皆靜而臥，真陰勝之候也。然至於平旦，則陰氣已盡，陽復受氣，營衛之行，如是無已，真與天地同其運行之紀也。按`李東垣`《此事難知集》釋清氣為營，濁氣為衛二節，非經旨也。】
【`張志聰`曰：此章論營衛之生始會合，因以名篇。首節論營衛之所生，而各走其道，下節論營衛之會合，相將而行，外內出入，此陰陽離合之道也。穀入於胃，以傳於肺，五臟六腑，皆以受氣者，此營血之榮於五臟六腑十二經脈也。其清者為營，濁者為衛，乃別出兩行營衛之道，營在脈中，衛在脈外，營周不休，晝夜五十營，而復大會於手太陰。陰陽相貫，如環無端，此營氣之行於脈中，循度環轉，以應呼吸漏下者也。衛氣夜行於陰二十五度，日行於陽二十五度，分為晝夜，故氣至陽則臥起而目張，至陰則休止而目瞑。日中陽氣隴而衛氣正行於陽，故為重陽。夜半陰氣隴而衛氣正行於陰，故為重陰。太陰主地，太陽主天，衛氣日行於太陽之膚表，而夜行於五臟之募原，乃太陰所主之地中也。外內各行二十五度，分為晝夜，此衛氣之所行也。夜半為陰隴，夜半後為陰衰，平旦陰盡而陽受氣矣。日中而陽隴，日西而陽衰，日入陽盡而陰受氣矣。夜半而陰陽大會，天下萬民皆臥，命曰合陰，此天氣夜行於陰，而與陰氣會合，天道晝夜之陰陽也。平旦衛氣行於陰盡，而表陽復受此衛氣，如是晝夜出入之無已，與天地陰陽之同紀也。】

黃帝曰：老人之不夜瞑者，何氣使然？少壯之人不晝瞑者，何氣使然？
岐伯答曰：壯者之氣血盛，其肌肉滑，氣道通，營衛之行不失其常，故晝精而夜瞑。老者之氣血衰，其肌肉枯，氣道濇，五臟之氣相搏，其營氣衰少而衛氣內伐，故晝不精，夜不瞑。
【`馬蒔`曰：上節言老壯不同氣，故此復以老人之夜不瞑，少壯之晝不瞑者而問之。氣道通者，脈氣之道也。營衛之行不失其常者，如上節之論營衛是也。】
【`張志聰`曰：此論營與衛合偕行於皮膚肌腠之間，分為晝夜，而外內出入者也。血氣者，充膚熱肉澹滲皮毛之血氣，肌肉者，在外皮膚之肌肉，在內募原之肌肉，氣道者，肌肉之紋理，三焦通會元真之處，營衛之所遊行出入者也。故肌肉滑利，氣道疏通，則營衛之行不失其出入之常度，故晝精明而夜瞑合。如肌肉乾枯氣道澀滯，則五臟之氣相搏，而不能通調於外內矣。夫營血者，五臟之精氣也。五臟不和則營氣衰少，營氣衰則不能外營於肌肉，而衛氣內伐矣。衛氣內伐而不得循行五臟，故晝不精而夜不瞑也。此言營衛相將，衛隨營行者也。夫經言營行脈中，衛行脈外者。論營衛二氣，分陰陽清濁之道路也。[平脈]篇曰：營為血，衛為氣。本經曰：化而為血，命曰營氣，蓋經脈之外，有充膚熱肉之血氣，皆為營氣，當知脈外有營，與衛氣相將出入者也。是以本經論營衛之生始離合，計五篇有奇，[五十營]篇論營氣之行於脈中，[衛氣行]篇論衛氣之行於脈外，[營氣]篇論營血之營於六臟六腑十二經脈，此篇論營衛之生各有所從來，各走其道，而復會合於皮膚肌腠之間，營衛相將，偕行出入，[衛氣]篇論脈內之血氣，從氣街而出於膚表，故與衛氣相合而偕行。夫脈內之血氣順行，則脈外之氣血逆轉，此陰陽離合外內逆順之常也。陰陽之道，通變無窮，千古而下，皆礙於營行脈中衛行脈外之句，而不會通於全經，以致聖經大義，蒙昧久矣。】

黃帝曰：願聞營衛之所行，皆何道從來？
岐伯答曰：營出於中焦，衛出於下焦。 【 下當作上。】
【`馬蒔`曰：此言營衛之所由生也，義見上節註中。】
【`張志聰`曰：帝承上文之義，復問營衛相將之所行，皆何道從來而行於脈外也。夫清者為營，濁者為衛，此入胃水穀之精氣，別出兩行營衛之道。營行脈中，衛行脈外，乃精氣也。中焦受氣取汁，化而為血，以奉生身，莫貴於此，故獨行於經隧，命曰營氣。此血之氣名營氣，故曰營出中焦，與精氣之少有別也。[決氣]篇曰：上焦開發宣五穀味，熏膚充身澤毛，若霧露之溉，是謂氣。[五味]篇曰：辛入於胃，其氣走於上焦，上焦者，受氣而營諸陽者也。衛者，陽明水穀之悍氣，從上焦而出，衛於表陽，故曰衛出上焦。夫充膚熱肉之血，乃中焦水穀之津液，隨三焦出氣以溫肌肉，充皮膚。故癰疽章曰：腸胃受穀，上焦出氣，以溫分肉而養骨節，通腠理；中焦出氣如露，上注谿谷而滲孫脈，津液和調，變化而赤為血。血和孫脈先滿溢，乃注於絡脈，皆盈乃注於經脈，陰陽已張，因息乃行，行有經紀，周有道理，與天合同，不得休止。夫谿谷者，肌肉之分會也，是津液先和調於分肉孫絡之間，變化而赤為血，血和而後孫絡滿溢，注於絡脈經脈，故中焦之津液，化而為血，以奉生身者，謂血榮於身形之肌肉也。獨行於經隧，命曰營氣，謂血注於孫脈經脈也。此血之氣，命曰營氣，與應呼吸漏下之營氣少別，故外與衛氣相將晝夜出入，內注於經脈，因息乃行，與天道之運行於外，而復通貫於中之合同也。余伯榮曰：此論營衛出於兩焦，下節論上焦與營，俱行中焦，蒸化營氣。此節乃承上啟下之文。】

黃帝曰：願聞三焦之所出。
岐伯答曰：上焦出於胃上口，並咽以上貫膈，而布胷中，走腋，循太陰之分而行，還至陽明，上至舌，下足陽明，常與營俱行於陽二十五度，行於陰亦二十五度，一周也。故五十度而復大會於手太陰矣。
【`馬蒔`曰：此言上焦乃宗氣之所出，與營氣同行於經隧之中也。帝問三焦之所出，而伯先以上焦答之。上焦者，即膻中也，宗氣積焉。其宗氣受水穀精微之氣，出於胃之上口，即上脘也。並咽以上貫膈，出喉嚨，司呼吸，一呼脈行三寸，一吸脈行三寸，而布於胷中，即肺經之中府、雲門也。走腋之俠白、尺澤，下臂之孔最、列缺、經渠、魚際，又下大指之少商，此正循手太陰經之分而行，還至手陽明大腸經，上至舌，又下足陽明胃經，又行脾、行心、行小腸、行膀胱、行腎、行心包、行三焦、行膽、行肝，常與營氣俱行於晝二十五度，行於夜二十五度，故五十度而復大會於手太陰肺經矣。】
【`張志聰`曰：此復論三焦之所出，兼證營衛之生會。上焦出於胃上口者，上焦所歸之部署也。並胃咽以上貫膈而布胷中，出走腋，下循太陰之雲門中府之分而行，還至陽明之天鼎、扶突，而上至舌，復下於足陽明之分，常與營俱行於陽二十五度，行於陰亦二十五度，一周也，故五十度而復大會於手太陰。蓋從胷腋太陰之分而出行，故復大會於太陰也。夫手之三陰，從臟走手，足之三陰，從足走臟。營氣行於二十八脈之中，二百七十息，以應漏下二刻為一周，則陰陽外內經脈臟腑，俱已循行。蓋以一日分為晝夜而為五十營，非日行於陽而夜行於陰也。凡日行於陽二十五度，行於陰亦二十五度，乃營衛之行於脈外陰陽出入者也。越人首設問難，即將經義混淆，而後人非之。後人又以營在脈中，行陽二十五度，行陰二十五度，是猶百步五十步相笑之故智耳。按《金匱要略》曰：若五臟元真通暢，人即安和，病則無由入其腠理。腠者，是三焦通會元真之處，為血氣所注。理者，是皮膚臟腑之紋理也。蓋三焦乃初陽之氣運行於上下，通合於肌腠，不入於經俞，是以上焦之氣，常與營俱行陽二十五度，行陰二十五度者，與充膚熱肉之營血，間行於皮膚臟腑之紋理也。上焦出胃上口，上貫膈，布胷中，走腋下，至陽明，上至舌，此論上焦氣之所出，與經脈之循臂肘，上肩胛，入缺盆，出耳頰之不同也。再按三焦乃少陽之相火生於腎陰，從下而上，通會於周身之腠理，臟腑之募原，總屬一氣耳，歸於有形之部署，始分而為三。氣之在上者，即歸於上部，主宣五穀之氣味，即從上而出，熏膚充身澤毛。氣之在中者，即歸於中部，主蒸化水穀之津液而為營血，即從中而出，以奉生身。氣之在下者，即歸於下部，主濟泌別汁，即從下而出，以行決瀆。此氣由陰而生，從下而上，歸於上中下之三部，即從上中下而分布流行。馬氏以下焦之氣升於中上，上焦之氣降於中下，誠為臆說也。】

黃帝曰：人有熱飲食下胃，其氣未定，汗即出，或出於面，或出於背，或出於身半，其不循衛氣之道而出，何也？
岐伯曰：此外傷於風，內開腠理，毛蒸理泄，衛氣走之，固不得循其道。此氣慓悍滑疾，見開而出，故不得從其道，故命曰漏泄。
【`馬蒔`曰：此言人用熱飲食而汗出者，以感風邪而開腠理也。飲食之熱者，下於胃中，氣尚未定，汗遂外出，或面或背，或於半身，並無定所。彼衛氣之行於分肉者，自有所行之路，而此汗之出，不循衛氣之道者，正以外傷於風，得熱飲食以致內開腠理，毛蒸理泄，衛氣已循分肉而走出。此熱飲食之氣，慓悍滑疾，見腠理之開，而遂出為汗，不得從衛氣之道也，名之曰漏泄耳。】
【`張志聰`曰：此申明衛氣出於上焦，從上焦之氣而分布於周身者也。上焦出於胃上口，上貫膈，布胷中，由腋而出於太陰之分，至手陽明之扶突，下足陽明之人迎，而後布散於皮腠，常與營俱行陽而行陰，衛氣從上焦之氣而出，所出之道路，從來上未至於面，後未至於背。今飲食下胃，其營衛宗氣，未有定分，而先汗出於面，或出於背，此衛氣之不循道而出也。衛氣布於周身，無所不被其澤，若汗出於身半，此衛氣之偏沮也。蓋衛氣者，水穀之悍氣，其性慓悍滑疾，如腠理不密，即見開而出，故不得從其道。此假風邪汗出，以證明衛氣循上焦之道路而出，上焦與營俱行，而營與衛又相將出入於外內者也。故曰，上焦如霧，謂氣之遊行於膚表，熏膚充身澤毛，若霧露之灌溉也。`張開之`曰：此章論衛氣始出之從來，第七十六篇論衛氣晝夜出入之道路，所行不同，各宜體析。】

黃帝曰：願聞中焦之所出。
岐伯答曰：中焦亦並胃中，出上焦之後。此所受氣者，泌糟粕，蒸津液，化其精微，上注於肺脈，乃化而為血，以奉生身，莫貴於此。故獨得行於經隧，命曰營氣。 【 泌，音必。】
【`馬蒔`曰：此言營氣出於中焦，乃化血而行經隧者也。營氣者，陰氣也，本屬下焦，而由中焦之氣降以生之，故曰營氣出於中焦。是中焦之氣，亦並胃之中脘，出於上焦之下，此乃營氣之所受也。營氣泌別糟粕，蒸其津液，化其精微，隨宗氣以上注於肺，而行於十二經之中。凡心中所生之血，賴此營氣而化，以奉養生身，乃至貴而無以尚焉者也。但陰性精專，故得獨行於經隧耳。此以衛氣之在外者而較之，則營氣在內，如將之守營，故名之曰營氣者以此。《素問》[生氣通天]論云：陰在內，陽之守也。正謂此耳。】
【 張志聰曰︰此論營出於中焦，中焦亦並胃中，在胃中脘之分，中焦所歸之部署也。此所受氣者，主泌水穀之糟粕，蒸精液，化其精微，上注於肺脈，奉心神化赤而為血，以奉生身，莫貴於此，故獨得行於經隧，命曰營氣，此津液化血而名營氣也。】

黃帝曰：夫血之與氣，異名同類，何謂也？
岐伯答曰：營衛者，精氣也。血者，神氣也。故血之與氣，異名同類焉。故奪血者無汗，奪汗者無血。故人生有兩死而無兩生。
【`馬蒔`曰：此言血氣本為同類，而人不可以兩傷之也。承上文而言營氣化血，則血之與氣，其名雖異，而其類則同，故古經有是言，而帝乃援以問之。此氣字兼營衛言，蓋營衛雖分陰陽，皆出於穀氣所化之精氣也。伯言營為水穀之精氣，衛為水穀之悍氣，雖有陰陽之殊，而均之為水穀之精氣也。血則由營氣所生，乃氣之神化者也。有精氣然後有神氣，故謂之異名同類也。惟其異名同類，則邪在氣者，可傷氣而不可傷血；邪在血者，可傷血而不可傷氣，不可以兩傷也。試觀上文言營氣泌糟粕，蒸津液，化其精微，上注於肺脈，化而為血，則血以營氣而化，以液而成，汗即心之液，是血與汗亦一物而異名也。故奪血而瀉之者，無得再發其汗；奪汗而發之者，無得再去其血。若奪血者又奪汗，奪汗者又奪血，則兩者受傷，人必有死而無生，故謂之有兩死而無兩生者此也。】
【`張志聰`曰：此承上文而言營衛生於水穀之精，皆由氣之宣發。營衛者，水穀之精氣也。血者，中焦之精汁，奉心神而化赤，神氣之所化也。血與營衛，皆生於精，故異名而同類焉。汗乃血之液，氣化而為汗，故奪其血者則無汗，奪其汗者則無血。無血者死，無汗者亦死，故人有兩死而無兩生。無兩生者，謂營衛血汗，總屬於水穀之精也。此言中焦之精汁，皆由氣之所化而為營為衛，為血為汗，有如水中之漚氣，發於水中，則為漚泡，氣散則漚亦破泄矣。】

黃帝曰：願聞下焦之所生。
岐伯答曰：下焦者，別廻腸，注於膀胱而滲入焉。故水穀者，常並居於胃中，成糟粕而俱下於大腸，而成下焦。滲而俱下，濟泌別汁，循下焦而滲入膀胱焉。 【 濟，上聲。】
【`馬蒔`曰：此言下焦之所司，見衛氣之所生也。下焦者，在臍下一寸陰交之處，由上焦在膻中，中焦在中脘較之，而此則屬下焦也。胃納水穀，脾乃化之，化已入於小腸，小腸之下口在左，則膀胱相著，但膀胱無上口而有下口，在右則大腸接之。按《鍼灸聚英》言廻腸即大腸，當臍右。本經[腸胃]篇言廻腸當臍左。以義推之，應當臍右，其左字疑誤。此下焦之氣渣滓則別入於廻腸，而在後以出之；水液注滲於膀胱，而在前以出之。故知水穀者，常並居於胃中，入小腸成糟粕，以俱下於大腸，其精微之氣，由上中二焦以降大腸而成下焦。若水液則滲而俱下濟泌別汁，循此下焦之氣而滲入膀胱焉。但此下焦之氣，陰中有陽者，升於中上二焦以生陽氣，乃謂之衛氣也。故曰，衛氣出於下焦。】

黃帝曰：人飲酒，酒亦入胃，穀未熟而小便獨先下，何也？
岐伯答曰：酒者，熟穀之液也，其氣悍以清，故後穀而入，先穀而液出焉。
【`馬蒔`曰：此言酒之所以先穀氣而出，乃承上文有滲入膀胱之語，故遂以酒之先穀而下者問之。正以酒為熟穀之液，其氣至悍而清，故雖後穀而入，必先穀而下，化穢液出也。】
【`張志聰`曰：飲酒者，先行皮膚，則水津四布，而下輸膀胱矣。三焦下俞出於委陽，並太陽之正，入絡膀胱，約下焦，氣化而出，故小便獨先下。此承上文而言下焦之氣，主決瀆水液之意也。】

黃帝曰：善。余聞上焦如霧，中焦如漚，下焦如瀆，此之謂也。
【`馬蒔`曰：此帝述素所聞者而證之也。宗氣出於上焦，出喉嚨以司呼吸，而行於十二經隧之中，瀰淪布濩，如天之有霧也。營氣並胃中，出上焦之下，泌別糟粕，蒸為精微之氣，而心中之血，賴之以生，凝聚浮沉，如水中之有漚也。胃納水穀，脾實化之，糟粕入於大腸，水液滲入膀胱，故三焦為決瀆之官，膀胱為州都之官，正以下焦如瀆之滲泄乎水也。然下焦之陰中有陽者，從是升中上二焦而衛氣生矣。此篇清者為營，濁者為衛，營在脈中，衛在脈外，一十六字，乃聖神之宗旨也。】
【`張志聰`曰：按此篇論營衛之生會。夫水穀之精氣，清者為營，濁者為衛，營在脈中，衛在脈外，此營衛之生也。陰陽異位，又何會焉。故復論三焦之所出，以明其會焉。衛出上焦，而上焦常與營俱行陽二十五度，行陰亦二十五度。營出中焦，而中焦之津液，隨三焦之氣，以溫肌肉，化赤為血，以奉生身。營衛之行，不失其常，此營衛之會也。故獨得行於經隧，命曰營氣，言與衛相將於脈外，而又獨得行於經隧之中，是肌腠經脈之外內，皆有此營也。陰陽血氣之離合出入，非熟讀諸經，細心體會，不易悉也。】


# 四時氣
★ 靈樞·四時氣篇第十九
【`馬蒔`曰：篇內首節有四時之氣，故名篇。】

黃帝問於岐伯曰：夫四時之氣，各不同形。百病之起，皆有所生。灸刺之道，何者為定？
岐伯答曰：四時之氣，各有所在。灸刺之道，得氣穴為定。故春取經血脈分肉之間，甚者深刺之，間者淺刺之；夏取盛經孫絡，取分間，絕皮膚；秋取經腧，邪在腑，取之合；冬取井滎，必深以留之。
【`馬蒔`曰：此言灸刺之道，順四時之氣而已。春取經，當是取絡。春取絡之血脈分肉間，如手太陰肺經列缺為絡之類，當視其病之輕重，而為刺之淺深也。夏取盛經孫絡處分間盛經，如手陽明大腸經陽谿為經之類。孫絡即[脈度]篇所謂支而橫者為絡，絡之別者為孫也。視其經穴孫絡處分間，止於皮膚絕刺之不至於深入也。秋取各經之俞穴，如手太陰肺經太淵為俞之類；若在腑，則取六陽經之合穴，如手陽明大腸經曲池為合之類。冬取井滎，冬氣入深，必當深刺以久留之。】
【`張志聰`曰：此篇論四時之氣，出入於皮膚脈絡，而皮肉筋骨，乃六腑之外合。故百病之起，有因於在外之皮膚脈肉筋骨，而及於內之六腑者；有因病六腑之氣，而及於外合之形層者。內因外因，皆有所生，知其氣之出入，則知所以治矣。四時之氣，各有所在，故春取經脈於分肉之間，夏取盛經孫絡分肉皮膚，蓋春夏之氣從內而外也。秋取經俞，邪在腑，取之合，此秋氣之復從外而內也。冬取井滎，必深而留之，謂冬氣之藏於內也。此人氣之出入，應天地之四時，是以灸刺之道，得氣穴為定。按[本臟]篇曰：肺合大腸，大腸者皮其應；心合小腸，小腸者脈其應；肝合膽，膽者筋其應；脾合胃，胃者肉其應；腎合三焦膀胱，三焦膀胱者，腠理毫毛其應。乃臟合腑，而腑合於形層，是以有病溫瘧皮水之在外者，有腸中不便腹中常鳴之在腑者。】

溫瘧汗不出，為五十九痏。
【`馬蒔`曰：此言刺溫瘧之法也。《素問》[瘧]論帝曰：先熱而後寒者何也？岐伯曰：此先傷於風而後傷於寒，故先熱而後寒也。亦以時作，故曰溫瘧。另有先寒而後熱為寒瘧，但熱而不寒為癉瘧。然溫瘧汗不出者，當取五十九俞以刺之。】
【`張志聰`曰：此外因之邪，病在於骨髓也。《素問》[瘧]論曰：溫瘧者，得之冬中於風，寒氣藏於骨髓之中，至春則陽氣大發，邪氣不能自出，因遇大暑，腦髓爍，肌肉消，腠理發泄，或有所用力，邪氣與汗皆出。此病藏於腎，其氣先從內出之於外也。是以汗不出則邪不能去，當為五十九痏，以第四針五十九刺骨。】

風㽷膚脹，為五十七痏，取皮膚之血者盡取之。 【㽷，即水。】
【`馬蒔`曰：此言刺風水之法也。膚脹者，即本經[水脹]論之所謂膚脹，蓋寒氣客於皮膚之間，𪔣𪔣然不堅，腹大身盡痛，皮厚，按其腹窅而不起，腹色不變，此其候也，當取五十七俞以刺之。】
【`張志聰`曰：此外因之邪，病在於皮膚也。㽷，水病也。因汗出遇風，風水之邪，留於皮膚而為腫脹也。為五十七痏，取皮膚之血者，盡取之，蓋邪在皮膚，當從膚表而出。】

飧泄，補三陰之上，補陰陵泉，皆久留之，熱行乃止。 【 飧，音孫。】
【`馬蒔`曰：此言飧泄之疾，當補脾經之陰陵泉也。三陰者，足太陰脾經也。陰陵泉，乃脾經之合穴。脾氣虛，故飧泄，宜補之。必久留其鍼，候鍼下熱行乃止鍼。一說補三陰之上者，補三陰交，乃足三陰脈氣之所交，宜補之。因有二穴，故用二補字，及有一皆字。】
【`張志聰`曰：此內因之病，在脾而為飧泄也。脾為濕土，乃陰中之至陰，脾氣虛寒則為飧泄，故當補三陰之上，補陰陵泉，皆久留之，候熱氣行至乃止。三陰之上，足三陰交穴。陰陵泉，脾之合穴也。　朱濟公問曰：經義止病在六腑，奚又有脾臟之飧泄？曰：陽明不從標本，從中見太陰之化，脾與胃以膜相連，陰陽相合，為臟腑血氣之生原，是以下篇論五臟病而兼論胃，此篇論六腑病而兼論脾。】

轉筋於陽治其陽，轉筋於陰治其陰，皆卒刺之。 【 卒，同焠。】
【`馬蒔`曰：此言刺轉筋者，當分陰陽而卒刺之也。凡手足之外廉皆屬陽經，若轉筋於陽，則治其陽經。凡手足之內廉皆屬陰經，若轉筋於陰，則治其陰經。皆當焠然刺之，而不使病人知之，則刺易入而病易去也。】
【`張志聰`曰：筋有陰陽以應四時十二月，故轉筋於陽治其陽，轉筋於陰治其陰。焠刺者，燒針刧刺，以取筋痺。】

徒㽷水，先取環谷*環谷：當是臍中也。見《太素》卷二十三雜刺楊上善註。*下三寸，以鈹鍼鍼之。已刺而筩之，而內之，入而復之，以盡其水，必堅。來緩則煩悶，來急則安靜。間日一刺之，㽷盡乃止。飲閉藥，方刺之時徒飲之，方飲無食，方食無飲，無食他食，百三十五日。 【 鈹，音披。筩，音勇。內，同納。】
【`馬蒔`曰：此言刺水腫之法也。上文言風水者，有風有水也；此曰徒㽷，則有水無風也。先取環谷下三寸，以鈹鍼鍼之。筩，直也。已刺而直其鍼以納之，既入而又復之，必欲盡去其水，水方盡時，其肉必堅，且水來緩則內必煩悶，來急則內必安靜。間日一刺之，候水去盡而止鍼。但水未盡之時，小便必閉，今水已去盡，必飲通閉之藥，以利其水，防其再腫。然服閉藥之法，方刺之時即但飲之，方飲之時無用食物，或食物時無飲此藥，且又不可食異品他食，如此守之，至一百三十五日之外，其病始不復矣。】
【`張志聰`曰：此內因脾胃虛寒，而水溢於肉理也。徒，眾也。土位中央，主灌溉於四旁，土氣虛則四方之眾水，反乘侮其土而為水病也。夫谿谷有三百六十五穴會。肉之大會為谷。大會者，手足股肱之大肉也。環谷者，取手足之分肉以瀉其水也。筩，筒也，以如筒之鍼而內之，入而復出，以盡其水。水腫於肌肉則浮而軟，水盡則肉必堅矣。來緩則煩悶，來急則安靜者，水雖在於肌腠，而其原在內也。飲閉藥者，謂水乃盡，當飲充實脾土之藥，勿使水之復乘也。方刺之時，欲使水盡出於外，故徒飲之。蓋脾主肌肉，㽷病之因本於脾，脾水盡而後能土氣充實也。夫飲入於胃，上輸於脾肺，食氣入胃，淫散於心肝，飲食並入，借三焦之氣，蒸化精微，濟泌別汁，中焦氣虛，則水穀不能分別矣。是以方飲無食，方食無飲，蓋言土氣虛而水聚於中者，由三焦元氣虛也。三焦者，通會元真於肌腠，三焦元真之氣虛，則膚腠空疏而水溢於內矣。無食他食者，惟食穀食以養土氣也。土之成數在十，而分王於四時八節調養，百三十五日者。逾九節候而土氣復也。】

著痺不去，久寒不已，卒取其三里。
【`馬蒔`曰：此言刺寒痺之法也。《素問》[痺](痹)論云：以濕勝者為著痺。又曰：其多汗而濡者，此其逢濕甚也。蓋著有沉著之意，必其重而難去者也。今久冷不已，當卒取三里而刺之，不使病人明知也。】
【`張志聰`曰：此邪留於骨節而為痺也。蓋濕流於關節，故久寒不已，當卒取其三里，取陽明燥熱之氣以勝其寒濕也。`沈亮宸`曰：谿谷屬骨。此承上文肌腠未盡之水，流於關節則為著痺，故取陽明之三里，從腑以瀉臟也。】

骨為幹。
【`沈亮宸`曰：此承上文而言骨之為病，在骨之髓節也。幹者如木幹之堅勁，是故溫瘧之邪，藏於骨髓，濕痺之氣，流於關節，其骨如幹而不受邪傷也。】
【`莫雲從`曰：[五運行]論云，腎生骨髓，髓生肝。[骨空]論論骨節之交，皆有髓空，以滲精髓。蓋邪害空竅，而直骨堅勁不受邪傷，即骨之痠痛，病在髓節而應於骨也。】

腸中不便，取三里，盛瀉之，虛補之。
【`馬蒔`曰：此言刺大便不通之法也。腸，大腸也。大腸不通，當取三里穴以刺之。其不便由於邪氣之盛者則瀉之，由於正氣之虛者則補之耳。】
【`沈亮宸`曰：此病在三焦而為腸中不便也。三焦之氣，蒸化水穀，濟泌別汁。水穀者，常並居於胃中，成糟粕而俱下於大腸，是以腸中不便者，三焦之氣虛也。三焦之部署，在胃腑上中下之間，故獨取足陽明之三里，邪盛者瀉之，正虛者補之。】

癘風者，素刺其腫上，已刺，以銳鍼鍼其處，按出其惡氣，腫盡乃止。常食方食，無食他食。 【 癘，音癩。】
【`馬蒔`曰：此言刺癘風之法也。按《素問》[風]論云：癘者有營衛熱胕，其氣不清，故使鼻柱壞而色敗，皮膚瘍潰，風寒客於脈而不去，名曰癘風。[骨空]論、[長刺節]論皆謂之大風也。當平日刺其腫上，已刺，數以鍼之銳者，鍼其患處，仍以手按出其惡毒之氣，必腫盡乃止鍼，不盡不止也。凡食品如常者始食之，若異品他食，宜無食也。】
【`張志聰`曰：此邪病之在脈也。腫者脈中之營熱，出於胕肉而為腫也。惡氣者，惡厲之邪，留而不去，則使其鼻柱壞而色敗，皮膚瘍潰，故當出其惡氣，腫盡乃止。常食方食，無食他食者，謂當淡其飲食，無食他方之異品也。】

腹中常鳴，氣上衝胷，喘不能久立，邪在大腸，刺肓之原、巨虛上廉、三里。
【`馬蒔`曰：此言刺邪在大腸者之法也。腹中常鳴者，以水與火相激而成聲也。氣上衝於胷，發而為喘，不能久立，乃邪在大腸，故病如是也。當刺肓之原，又取巨虛上廉及三里穴以刺之。蓋大腸屬上廉，小腸屬下廉，故此篇邪在大腸宜刺巨虛上廉，而下節邪在小腸宜刺巨虛下廉也。】
【`張志聰`曰：此邪在大腸而為病也。大腸為傳導之官，病則其氣反逆，是以腹中常鳴。氣上衝胷，喘不能久立。膏肓即臟腑之募原，膏在上而肓在下，肓之原在臍下一寸五分，名曰脖胦，乃大腸之分。巨虛上廉在三里下三寸。取巨虛、三里者，大腸屬胃也。】

小腹控睾，引腰脊，上衝心，邪在小腸者，連睾系，屬於脊，貫肝肺，絡心系，氣盛則厥逆上衝，腸胃熏肝，散於肓，結於臍，故取之肓原以散之，刺太陰以予之，取厥陰以下之，取巨虛下廉以去之，按其所過之經以調之。
【`馬蒔`曰：此言刺邪在小腸之法也。人有小腹中控其睾丸，引腰脊間，上衝於心者，邪在小腸也。蓋小腸連睾系屬於脊，貫肝與肺，絡心之系。今邪氣盛則厥逆上衝於腸胃，熏於肝，散於任脈，經肓之原，結於臍中之神闕，故當刺肓之原以散其結，又刺手太陰肺經穴以予其補，又取足厥陰肝經穴以下其邪，以小腸之脈，連睾屬脊貫肝肺也。又取足陽明胃經下巨虛以去其邪，又按小腸脈所過之經以調其氣可也。】
【`沈亮宸`曰：控睾引腰脊上衝心者，小腸之疝氣也。肓乃腸外之脂膜，故取肓之原以散之，刺手太陰以奪之，取足厥陰以下之，取巨虛下廉以去小腸之邪，按其所過之經以調其氣。】

善嘔，嘔有苦，長太息，心中憺憺，恐人將捕之。邪在膽，逆在胃，膽液泄則口苦，胃氣逆則嘔苦，故曰嘔膽。取三里以下胃氣逆，則刺少陽血絡以閉膽逆，卻調其虛實以去其邪。
【`馬蒔`曰：此言刺邪在膽者之法也。病有善嘔而嘔出苦味，又長太息，其心中憺憺然之靜中，似恐有人將捕之，此邪在膽經也。蓋膽邪逆於胃，故膽液泄則口苦而嘔，故曰嘔膽。此證當取足陽明胃經三里以下胃氣之逆。則刺當作側刺，蓋膽之經絡在肋之後旁，故曰側刺足少陽膽經之血絡以出其血，而止膽之逆，卻又調兩經之虛實，虛則補而實則瀉，以終去其邪而不使之復也。】
【`張志聰`曰：此邪在膽而為病也。嘔有苦，膽氣逆在胃也。膽氣欲升，故長太息以伸之。病則膽氣虛，故心中憺憺，恐人將捕之。病在膽，逆在胃者，木邪乘土也。膽汁通於廉泉玉英，故膽液泄則口苦。膽邪在胃，故胃氣逆則嘔苦也。取三里以下胃氣之逆，刺少陽之血絡以閉膽逆，調其虛實以去其邪。】

飲食不下，膈塞不通，邪在胃脘。在上脘則刺抑而下之，在下脘則散而去之。
【`馬蒔`曰：此言刺邪在胃脘者之法也。凡飲食不下，而膈膜之前齊鳩尾，後齊十一椎者，膈塞不通，此乃邪在胃脘也。胃脘，上下脘之總名。則刺，當作側刺。如在上脘，臥鍼刺之，當抑而下之，即本經[上膈]篇之所謂氣為上膈，故治之者如此。如在下脘，則刺下脘，當散而去之，即[上膈]篇之所謂蟲為下膈，故治之者如此。】
【`張志聰`曰：此邪在胃脘而為病也。飲食不下，膈塞不通，如邪在上脘，則不能受鈉水穀，故當抑而下之。如邪在下脘，則不能傳化糟粕，故當散而去之也。】
【`沈亮宸`曰：飲食不下，膈塞不通，病在上也。然下焦阻塞，則上焦亦為之不利。蓋水穀入口，則胃實而腸虛，食下則腸實而胃虛。如下氣閉而食不下，則胃實而上焦膈塞矣。是以經文總言其病，而治則分上下也。】

小腹痛腫，不得小便，邪在三焦約，取之太陽大絡，視其絡脈與厥陰小絡結而血者。腫上及胃脘，取三里。
【`馬蒔`曰：此言刺邪在三焦者之法也。三焦者，即後三焦合於右腎者也。小腹痛而腹腫，難以小便，其邪在於三焦，而三焦有邪約之也，當取足太陽大絡而刺之，即飛揚穴。又必視其絡脈與足厥陰肝經有結血者，盡取之。若少腹腫及於胃脘，則取胃經之三里穴以刺之。】
【`張志聰`曰：此邪在膀胱而為病也。三焦下俞出於委陽，並太陽之正，入絡膀胱，約下焦，實則閉癃，虛則遺溺。小腹腫痛，不得小便，邪在三焦約也，故當取足太陽之大絡。小絡，孫絡也。足太陽厥陰之絡，交絡於跗膕之間，視其結而血者去之。蓋肝主疏泄，結在厥陰之絡，亦不得小便矣。如小腹腫，上及胃脘，取足三里。】

覩其色，察其以，知其散復者，視其目色，以知病之存亡也。一其形，聽其動靜者，持氣口人迎以視其脈，堅且盛且滑者病日進，脈軟者病將下，諸經實者病三日已。氣口候陰，人迎候陽也。
【`馬蒔`曰：此言凡候病者，當盡望聞問切之法也。凡人有病，須知覩病人之氣色，察病人之所為，知其病氣之或散或復，其要在於視其目中之色，以知其病之存亡也。蓋目為五臟之精華，故尤以是為主。又以一其形之肥瘦，聽其身之動靜，其要又在於診其脈體，以知其病之進退也。持其右手寸部之氣口，左手寸部之人迎以視之，其脈且堅且盛且滑者，在氣口為內傷日進，在人迎為外感日進也。其脈不堅不盛不滑而軟者，在氣口為內傷將退，在人迎為外感將退也。縱或諸經尚實，然氣口人迎已軟，其病至三日而可已耳。蓋氣口為內，所以候手足六陰經之病；人迎為外，所以候手足六陽經之病也。《素問》[六節臟象]論，本經終始、禁服等篇皆云：氣口一盛，病在足厥陰；一盛而躁，病在手厥陰。氣口二盛，病在足少陰；二盛而躁，病在手少陰。氣口三盛，病在足太陰；三盛而躁，病在手太陰。故曰，氣口候陰也。人迎一盛，病在足少陽；一盛而躁，病在手少陽。人迎二盛，病在足太陽；二盛而躁，病在手太陽。人迎三盛，病在足陽明；三盛而躁，病在手陽明。故曰，人迎候陽也。】
【`張志聰`曰：覩其色者，分別五行之色也。如色青者，內病在膽，外病在筋；色赤者，內病在小腸，外病在脈也。察其以者，察其所以然之病，或病因於外，或病因於內，或因於外而病及於內者，或因於內而病及於外者。散者，邪散而病已也。復者，病在外而復及於內，病在內而復及於外也。視其目色者，察其血色也。蓋在外之皮肉筋骨，內應於六腑，六腑內合五臟。外內之病，皆本於五行之色，而五臟之血色，皆見於目，故視其目色，以知病之存亡也。一其形者，靜守其神，形與神俱也。聽其動靜者，持氣口人迎，以視脈之堅滑軟靜，而知病之進退也。諸經實者，邪在經脈也。氣口人迎，候三陰三陽之氣也。`沈亮宸`曰：五臟六腑，應天之五運六氣，五運主中，六氣主外，五運主歲，六氣主時，五臟內合六腑，六腑外應六氣，陰陽相合，外內交通。故本篇首定四時，末論臟腑陰陽血氣，乃人與天地相參，陰陽離合之大道也。】

# 五邪
★ 靈樞·五邪篇第二十
【`馬蒔`曰：內論五臟之邪，故名篇。】

邪在肺，則病皮膚痛，寒熱，上氣喘，汗出，欬動肩背。取之膺中外俞，背三節五臟之旁，以手疾按之，快然，乃刺之；取之缺盆中以越之。
【`馬蒔`曰：此言刺肺邪諸病之法也。凡邪在於肺，皮為肺之合，故皮膚痛，發為寒熱，氣上而喘。汗出者，以腠理疏也。欬動肩背者，以肺為五臟華蓋，而肩乃肺經脈氣所行也。當取膺中外俞雲門、中府等穴以刺之，又取背三節旁之肺俞，及取五椎旁之心俞穴，然先以手速按其處，自覺快爽，乃刺之耳。又必取缺盆穴，使邪氣從此而上越也。】
【`張志聰`曰：此承上章復論邪在五臟而病於外也。夫六腑之應於皮肉筋骨者，臟腑雌雄之相合也。五臟之外應者，陰陽之氣，皆有出有入也。肺主皮毛，故邪在肺則病皮膚痛。寒熱者，皮寒熱也。蓋臟為陰，皮膚為陽。表裏之氣，外內相乘，故為寒為熱也。上氣喘者，肺氣逆也。汗出者，毛腠疏也。欬動肩背者，欬急息肩肺俞之在肩背也。膺中外俞，肺脈所出之中府、雲門處。背三節五臟之旁，乃肺俞旁之魄戶也。缺盆中者，手陽明經之扶突，蓋從腑以越陰臟之邪。】

邪在肝，則兩脅中痛，寒中，惡血在內，行善掣節，時腳腫。取之行間以引脅下，補三里以溫胃中，取血脈以散惡血，取耳間青脈以去其掣。
【`馬蒔`曰：此言刺肝邪諸病之法也。凡邪在於肝，則兩脅中痛，蓋肝之經脈，貫胷中，布脅肋也。胃中必寒，木旺則土衰也。惡血在內，以肝氣不疏也。行善牽掣其關節，時或腳腫，以肝之經脈，自足大指上行內踝，入陰器以上季脅及肋也。當取足厥陰肝經行間穴以引出脅下之邪，補足陽明胃經三里以溫其胃中之寒，取肝經血脈外見者以散其在內之惡血，取耳間青脈以去其所行之掣節。】
【`張志聰`曰：肝脈循於兩脅，故邪在肝則脅中痛。兩陰交盡，是為厥陰，病則不能生陽，故為寒中。蓋邪在肝，脅中痛，乃病經臟之有形。寒中，病厥陰之氣也。內，脈內也。行善掣節者，行則掣節而痛，此惡血留於脈內，脈度循於骨節也。時腳腫者，厥陰之經氣下逆也。當取足厥陰肝經之行間以引脅下之痛，補足陽明之三里以溫寒中，取血脈以散在內之惡血。耳間青脈，乃少陽之絡，循於耳之前後，入耳中，蓋亦從腑陽以去其掣節。】

邪在脾胃，則病肌肉痛。陽氣有餘，陰氣不足，則熱中善飢。陽氣不足，陰氣有餘，則寒中腸鳴腹痛。陰陽俱有餘，若俱不足，則有寒有熱。皆調於三里。
【`馬蒔`曰：此言刺脾胃諸病之法也。凡邪在脾胃，則病肌肉痛，以脾主肌肉也。胃為陽經，若邪氣有餘，則不足者不能勝有餘也，其病為胃勝，當為熱中而善飢。蓋火與陽為類，而火消穀則易飢耳。反此而脾為陰經，胃之正氣不足，脾之邪氣有餘，其病為脾勝，當為寒中而腸鳴腹痛也。設脾胃俱邪氣有餘，或正氣俱不足，則胃當為熱而脾當為寒也。當取足陽明胃經三里穴以調之，有餘則瀉，而不足則補耳。】
【`張志聰`曰：脾胃主肌肉，故邪在脾胃，則肌肉痛。脾乃陰中之至陰，胃為陽熱之腑，故陽明從中見太陰之化，則陰陽和平，雌雄相應。若陽氣有餘，陰氣不足，則熱中而消穀善飢。若陽氣不足，陰氣有餘，則寒中而腸鳴腹痛。陰陽俱有餘者，邪病之有餘，俱不足者，正氣之不足，皆當調之三里而補瀉之，亦從腑而和臟也。】

邪在腎，則病骨痛陰痺。陰痺者，按之而不得，腹脹腰痛，大便難，肩背頸項痛，時眩。取之涌泉、崑崙，視有血者盡取之。
【`馬蒔`曰：此言刺腎邪諸病之法也。邪在於腎則病骨痛，以腎主骨，而陰痺當在陰分也。陰痺者，痛無定所，按之而不可得，即[痺](痹)論之所謂以寒勝者為痛痺也。其小腹脹，以腎脈入小腹也。其腰痛，以腰為腎之腑也。其大便難，以腎通竅於二便也。其肩背頸項痛，此皆膀胱經脈所行，以腎與膀胱為表裏也。且時時眩暈，亦兼膀胱與腎邪也。當取腎經之涌泉穴，又取膀胱經之崑崙穴，視有血者，則二經盡取之可也。】
【`張志聰`曰：在外者筋骨為陰，病在陰者名曰痺。陰痺者，病在骨，按之而不得者，邪在骨髓也。腹脹者，臟寒生滿病也。腰者腎之腑，腎開竅於二陰，大便難者，腎氣不化也。肩背頸項痛，時眩者，臟病而及於腑也。故當取足少陰之涌泉，足太陽之崑崙，視有血者盡取之。】

邪在心則病心痛，喜悲，時眩仆，視有餘不足而調之其輸也。
【`馬蒔`曰：此言刺心邪諸病之法也。邪在心，故心必痛，且善悲，時或眩仆，或邪氣有餘，或正氣不足，皆病如是也。當視其有餘不足而調之，實則瀉而虛則補，皆取其神門之為俞穴者以刺之耳。本經[邪客]篇云：少陰心脈，心者五臟六腑之大主，精神之所舍也，其臟堅固，邪弗能容，容之則心傷，心傷則神去，神去則死矣。故諸邪之在心者，皆在心之包絡，包絡者，心主之脈，故獨無腧焉。其外經病而內不病，故獨取其經於掌後銳骨之端。】
【`張志聰`曰：邪在心，邪薄於心之分也。喜為心志，心氣病則虛，故喜悲，神氣傷，故時眩仆，視有餘不足而調其輸也。按皮脈肉筋骨，五臟之外合也。邪在心而不病脈者，手厥陰心主包絡主脈也。諸邪在於心者，皆在於心之包絡，包絡者，心主之脈也。本輸者，皆因其氣之虛實疾徐以取之，故邪在心。邪在於包絡，心之分也。視有餘不足而調之者，因心氣之虛實而調之也。此邪薄於心之分，以致心氣之有餘不足，邪不在心，故不外應於脈。`沈亮宸`曰：邪干臟則死，非獨傷於心也。曰邪在肺、邪在肝者，邪薄於五臟之分，病臟氣而不傷其臟真，故首言三節五臟之旁，以手疾按之，快然，乃刺之。蓋五臟之旁，乃五臟之氣舍也，病在氣當取之氣，取之氣，故以手按之則快然。曰三節、曰五臟之旁，俱宜體會。】

# 寒熱病
★ 靈樞·寒熱病篇第二十一
【`馬蒔`曰：篇內所論諸證，不止寒熱，然首節所論在寒熱，故名篇。但此寒熱主外感言，與瘰癧之寒熱不同。】
【`張志聰`曰：按以上三章，經旨相連，故無君臣問答之辭。其病在腑臟經氣之不同，故分為三章。此章通論陰陽之經氣為病，故篇名寒熱。寒熱者，陰陽之氣也。】

皮寒熱者，不可附席，毛髮焦，鼻槁臘，不得汗，取三陽之絡，以補手太陰。肌寒熱者，肌痛，毛髮焦而脣槁臘，不得汗，取三陽於下以去其血者，補足太陰以出其汗。骨寒熱者，病無所安，汗注不休，齒未槁，取其少陰於陰股之絡；齒已槁，死不治。骨厥亦然。 【 臘，思亦切。】
【`馬蒔`曰：此言寒熱不同，而刺之亦異也。邪之在人，其始寒熱在於皮，正以肺主皮毛，開竅於鼻，故皮痛而不可近席，毛髮焦燥，鼻孔枯臘。臘者，乾也。如不得汗，當取足太陽膀胱經之絡穴飛揚以瀉之，蓋太陽為三陽也。又當取手太陰肺經之絡穴列缺以補之，正以太陽主表，故宜瀉其邪，而肺主皮毛，必宜補之於既瀉之後也。既而寒熱在於肌肉，正以脾主肌肉，又主脣，故肌痛及毛髮焦而脣槁臘也。如不得汗，當取足太陽於下，以去其血，又補足太陰脾經，以出其汗也。不言穴者，必俱是絡穴耳。其終也，寒熱在於骨，病既不安，汗亦不休。如齒未槁，當取足少陰腎經之絡穴大鍾以刺之；倘齒已槁，則死不治矣。外有骨發為厥之證，亦驗其齒以治之耳。】
【`張志聰`曰：上二章，論五臟六腑以及外合之皮肉筋骨為病，此章論病三陰三陽之經氣而為寒為熱也。病在皮，故不可附席。皮膚之血氣以滋毛髮，皮氣傷故毛髮焦也。肺主皮毛，開竅在鼻，故鼻為之乾枯。此邪在表而病太陰太陽之氣，當從汗解，如不得汗，宜取太陽之絡以發汗，補手太陰以資其津液焉。脈外之血氣，充膚熱肉生毫毛，故病在肌，則肌肉痛而毛髮焦也。脾主肌肉，開竅於口，故脣口槁臘。如不得汗，當取三陽於下，以去其血，補足太陰，以資水穀之汗。三陽，太陽也。蓋寒熱雖在肌，而汗從表出也。骨寒熱者，病少陰之氣也。病無所安者，陰躁也。少陰為生氣之原，汗注不休者，生氣外脫也。齒未槁者，根氣尚存，取足少陰於陰股之絡以去其邪。齒已槁，死不治矣。此邪病少陰之氣，邪正相搏，故為寒熱，邪去則愈，正脫則死矣。骨厥者，謂腎臟為病，而腎氣厥逆也。夫聖人南面而立，前曰廣明，後曰太衝。太衝之地，名曰少陰；少陰之上，名曰太陽。是少陰為生陽之本，然腎臟亦為生氣之原，故曰，骨厥亦然。蓋以分別骨寒熱者，病少陰之氣也。`沈亮宸`曰：此條有三節，病在三陰之氣，故曰取三陽之絡，曰取少陰於陰股之絡，而不言經穴。上章之病在五臟，則曰行間、三里、崑崙、涌泉，而不言三陰三陽。】

骨痺舉節不用而痛，汗注煩心，取三陽之經補之。
【`馬蒔`曰：此言刺骨痺之法也。骨痺已成，節不能舉而痛，汗注於外，心煩於內，正以腎主骨，又其脈之支者，從肺出絡心，注胷中，故病如是也。當取足太陽膀胱之經穴崑崙以補之，蓋膀胱與腎為表裏也。】
【`張志聰`曰：骨痺舉節不用而痛，汗注煩心，病在少陰之氣而入深也，故當取太陽之經補之，以去其邪。夫經脈為裏，浮見於皮部者為絡，上節論三陰之氣而為寒熱者，病在於膚表，故取之絡，此病氣入深，故取之經。此篇論三陰三陽之經氣為病，有病在氣而不及於經者，有病在氣而轉入於經者，有經氣兼病者，蓋陰陽六氣，合手足之六經也。】
【`沈亮宸`曰：冬者，蓋藏血氣在中，內著骨髓，通於五臟。骨痺，冬痺也。汗注煩心，病通於臟也。邪氣者，常隨四時之氣血而入客也。故下文曰，冬取經輸。經輸者，治骨髓，故取三陽之經，以發越陰臟之痺。】

身有所傷，血出多，及中風寒，若有所墮墜，四支懈惰不收，名曰**體惰**。取其小腹齊下三結交。三結交者，陽明太陰也，齊下三寸關元也。
【`馬蒔`曰：此言刺體惰之法也。身有所傷，出血已多，而傷處中乎風寒，或有所墮墜，不必身傷出血也。四支懈惰，其名曰體惰，當取小腹齊下三結交之穴以刺之。蓋本經為任脈，而足陽明胃、足太陰脾經之脈，亦結於此，故謂之三結交也，即齊下三寸之關元穴耳。】
【`張志聰`曰：此言皮膚之血氣有傷，當取之陽明太陰也。夫首言皮腠之寒熱者，病三陰之氣也，此言皮腠之血氣受傷，亦取之太陰陽明，陰陽血氣之相關也。身有所傷血出多，傷其血矣。及中風寒，傷其營衛矣。夫人之形體，借氣煦而血濡，血氣受傷，故若有所墮墜，四支懈惰不收，名曰體惰。夫充膚熱肉之血氣，生於陽明水穀之精，流溢於中，由衝任而布散於皮腠，故當取小腹齊下之陽明、太陰、任脈之關元，以助血氣之生原。三結交者，足太陰陽明，與任脈交結於小腹齊下也。`沈亮宸`曰：首言三陰之氣，本於裏陰，而外主於皮毛肌骨；下節論三陽之氣，從下而生，而上出於頸項頭面；此言膚表之血氣，亦由下而上，充於皮膚，蓋陰陽血氣，皆從下而上也。】

厥痺者，厥氣上及腹，取陰陽之絡，視主病也，瀉陽補陰經也。頸側之動脈人迎，人迎，足陽明也，在嬰筋之前；嬰筋之後，手陽明也，名曰**扶突**；次脈手少陽也，名曰**天牖**；次脈足太陽也，名曰**天柱**。腋下動脈，臂太陰也，名曰**天府**。
【`馬蒔`曰：此言刺厥痺之法也。痺病在內，厥氣上逆以及於腹，當取陰經之絡，即下文手太陰肺經之天府是也。刺陽經之絡，即下文足陽明胃經之人迎，手陽明大腸經之扶突，手少陽三焦經之天牖，足太陽膀胱經之天柱是也。於陽經則瀉之，於陰經則補之。但人迎之穴，乃頸側之動脈，在嬰筋之前。嬰筋者，頸之豎筋也。扶突穴，在嬰筋之後。天牖穴，其脈次於扶突之後。天柱穴，其脈次於天牖之後。天府穴，乃腋下之動脈，其脈行於臂，故不稱曰手太陰，而曰臂太陰也。】
【`張志聰`曰：此言陽氣生於陰中，由下而上也。厥痺者，痺閉於下，以致三陽之氣，厥逆止及於腹，而不能上行於頭項也。取陰陽之絡，視主病者，視厥痺之在何經也。瀉陽者，瀉其厥逆而使之上也。補陰者，陽氣生於陰中也。次脈者，從喉旁而次序於項後，即[本輸]篇之所謂一次脈二次脈也。蓋三陽之經氣，皆循頸項而上充於頭面也。腋下動脈，手太陰也。太陰，統主陰陽之氣者也。】

陽明頭痛，胸滿不得息，取之人迎。
【`馬蒔`曰：上節五穴總治厥痺之證，而此下五節，則分言五穴可以治諸證，此節則以人迎所治之病而言之也。陽明胃經邪盛，頭痛胸滿不得息，當取之人迎穴耳。】
【`張志聰`曰：此下五節，承上文而分論厥逆之氣，各有所見之證，各隨所逆之經以取之。陽明頭痛，陽明之氣厥逆於腹，不得循人迎而上充於頭，是以頭痛。逆於中焦，故胸滿不得息。當取之人迎以通其氣。】

暴瘖氣鞕，取扶突與舌本，出血。 【 鞕，同梗。】
【`馬蒔`曰：此節以扶突所治之病言之也。暴時瘖瘂，而氣梗於喉，當取扶突穴，及舌本之風府穴，以其皆係督脈經也。】
【`張志聰`曰：夫金主聲，心主言，手陽明主氣而主金，故陽明氣逆於下，則暴瘖而氣梗矣。取扶突與舌本出血，則氣通而音聲出矣。】

暴聾氣蒙，耳目不明，取天牖。
【`馬蒔`曰：此節以天牖所治之病言之也。】
【`張志聰`曰：手少陽之脈，入耳中，至目銳眥，少陽之氣厥於下，則上之經脈不通，是以暴聾氣蒙，耳目不明，當取之天牖。】

暴攣癎眩，足不任身，取天柱。
【`馬蒔`曰：此節以天柱所治之病言之也。攣，拘攣也。癎，癲癎也。眩，眩暈也。合三證而足不任身，皆當取之天柱穴耳。】
【`張志聰`曰：足太陽主筋，故氣厥則暴攣而足不任身矣。太陽之脈，起於目內眥之睛明，氣不上通，故癎眩也。當取之天柱。】

暴癉內逆，肝肺相搏，血溢鼻口，取天府。
【`馬蒔`曰：此節以天府所治之病言之也。暴時大熱，而在內之氣逆，乃肝肺兩經之火邪，相為搏擊，以致血溢於鼻口，當取之天府穴耳。】
【`張志聰`曰：癉，消癉。暴癉，暴渴也。肝脈貫肺，故手太陰之氣逆，則肝肺相搏。肺主氣而肝主血，氣逆於中，則血亦留聚而上溢矣。肺乃水之生源，搏則津液不生而暴癉矣。皆當取手太陰之天府，以疏其搏逆。夫暴疾，一時之厥證也。此因於氣厥，故用數暴字。】

此為大牖五部。
【`馬蒔`曰：此句總結上文五節，其穴為天牖五部也。大牖當作天牖。曰天牖五部者，舉一穴以統五穴耳，猶後世立湯藥之方，舉一品以概眾品也。】
【`張志聰`曰：牖，窗也。頭面之穴竅，如樓閣之大牖，所以通氣者也。氣厥於下，以致在上之經脈不通，而為耳目不明、暴瘖癎眩諸證。蓋言三陽之氣，由下而生，從上而出，故總結曰，此為大牖五部，以下復論其經絡焉。】
【`沈亮宸`曰：人迎、扶突、天牖、天柱，頭氣之街也。腋下動脈，胷氣之街也。】
【 莫雲從問曰：[本輸]篇論次脈乃手足三陽之六經，此節止言手陽明少陽、足陽明太陽為大牖，何也？曰：太陽之氣，生於膀胱水中；少陽之氣，本於命門相火；陽明之氣，生於中焦胃腑。在經脈有手足之六經，在二氣止論三陰三陽也。其手陽明輿太陰為表裏，主行周身之氣，故合為五大牖焉。】

臂陽明有人頄遍齒者，名曰**大迎**。下齒齲，取之臂，惡寒補之，不惡寒瀉之。足太陽有入頄遍齒者，名曰**角孫**。上齒齲，取之在鼻與頄前，方病之時其脈盛，盛則瀉之，虛則補之；一曰取之出鼻外。足陽明有挾鼻入於面者，名曰**懸顱**。屬口對入系目本，視有過者取之，損有餘，益不足，反者益。 【 惡，去聲。頄，音仇。齲，丘禹切。】
【`馬蒔`曰：此言齒齲者，當即上下齒而分經以治之也。臂陽明，即手陽明大腸經也，以其脈行於臂，故不稱曰手而曰臂也。手陽明之脈，其支者從缺盆上頸，循天鼎、扶突，上貫於頰，入下齒縫中，還出挾口，交人中，左之右，右之左，上挾鼻孔，循和髎、迎香以交於足陽明，故曰臂陽明有入頄遍齒者，其名曰大迎。正以大迎出足陽明穴，而手陽明之脈，則入而交之也。齒有痛病，謂之齲，故下齒病齲者，當取此臂陽明之穴。如惡寒飲者，虛也，宜補之。不惡寒飲者，實也，宜瀉之。又足太陽膀胱經之脈，亦入頄遍齒，其所入之脈，乃手少陽三焦經之角孫穴。其上齒齲者，正足陽明胃經脈氣之所歷，取之在鼻與頄前，乃地倉、巨髎等穴也。如正痛之時，其脈必盛，盛則宜瀉之，或虛則宜補之。一曰，當取之出於鼻外，即本經之禾髎、迎香等穴也。又足陽明胃經之脈，有挾鼻孔入於面者，其脈會於足少陽膽經之懸顱穴，屬口對入，以繫於目本，當視其有病者所以取之。邪氣有餘則損，正氣不足則益。益者補也，正以不足與有餘相反，故益之耳。】
【`張志聰`曰：上節論三陽之氣，循次而上出於大牖，此復論氣從絡脈以相通，所謂絡絕則徑通，如環無端，莫知其紀也。蓋氣之出於大牖者，從氣街而出於脈外，氣之行於脈中者，從絡脈而貫於脈中，外內環轉之無端，故莫知其紀也。顴鼻交盧為頄。臂陽明有入頄遍絡於齒者，名曰大迎，大迎乃足陽明之經穴，此手陽明之氣，從絡而貫於足陽明之經，故下齒痛當取之臂陽明。足太陽有入頄遍絡於齒者，名曰角孫，角孫乃手少陽之經穴，此足太陽之氣，貫於手少陽之經，故上齒痛者，當取之鼻與頄前，乃太陽之絡脈也。按營血宗氣之所營行者，經脈也，足太陽之絡，不入於齒中，此非經脈，亦非支別，乃微細之系，以通三陽之氣者也。故方病之時，其脈盛乃氣之太過也，太過則瀉之，不及則補之，足陽明當作手太陽，蓋三陽之氣，上出於天牖者，循手之陽明少陽，足之陽明太陽，而經脈之貫通，則有手足六脈之相交矣。故手太陽有挾鼻入於面者，名曰懸顱，懸顱乃足少陽之經穴，此手太陽之氣，從絡脈而通於足少陽之經也。屬口對入上繫目本，視有過者取之。過，病也。如病在太陽，而太陽之絡有餘，少陽之經不足，則當損太陽之有餘，益少陽之不足。反是者，又當益太陽也。`沈亮宸`曰：反者當從有過上看。推此二句，當知太陽之氣，從絡脈而貫於少陽之經，少陽之氣，從絡脈而通於太陽之經也。以上四脈亦然。】
【 莫雲從問曰：陽明手足相交，自然之道也。太陽之與少陽相合，其義何居？曰：太少之氣，本於先天之水火，猶兩儀所分之四象，是以正月二月主於太少，五月六月主於太少，太少之相合也。陽明者，兩陽合明，故曰陽明，主於三月四月，此陽明之自相交合也。夫陰陽之道，推變無窮，明乎經常變易之理，始可與言陰陽矣。　朱濟公問曰：太陽之氣主皮毛，陽明之氣主肌腠，少陽之氣主樞脅，今論三陽之氣，又皆循經而上出於頭面焉。曰：此升降出入之道也。陰陽之氣，出入於外內，故皮寒熱者，取之太陽太陰，肌寒熱者，取三陽於下，升降於上下。故邪中於面則下陽明，中於項則下太陽，中於頰則下少陽。三陽之氣，運行於肌表，故中於陽則溜於經，經氣外內之相通也。此升降出入之無息者也，一息不運，則失其機矣。】

其足太陽有通項入於腦者，正屬目本，名曰**眼系**。頭目苦痛，取之在項中兩筋間，入腦乃別。陰蹻、陽蹻，陰陽相交，陽入陰，陰出陽，交於目銳眥。陽氣盛則瞋目，陰氣盛則瞑目。
【`馬蒔`曰：此言頭目痛者，當取玉枕，而又言睛明為陰陽二蹻之所交，乃寤寐之所以分病也。足太陽膀胱經有通項入於腦者，名曰玉枕，此正屬於目之根，兩眼中之系，皆繫於此，故名之曰眼系。凡苦頭痛或苦目痛者，皆取之。其脈在項中兩筋間，入於腦，與陰蹻、陽蹻相別，實各陰陽諸經交會之所也。又陽蹻之脈入於陰，陰蹻之脈出於陽，交於目銳眥之睛明穴。陽蹻之氣盛，則目瞋而不得閉；陰蹻之氣盛，則目瞑而不得開也。】
【`張志聰`曰：此言足太陽之氣，貫通於陽蹻、陰蹻也。其者，承上文而言，言其足太陽又有通項入於腦者，正屬目本，名曰眼系，在項中兩筋間入腦，乃別絡於陰蹻、陽蹻，而陰陽相交於目銳眥。陽蹻之氣入於陰蹻，陰蹻之氣出於陽蹻，如陽蹻之氣盛則張目，陰蹻之氣盛則瞑目，此太陽之氣，又從眼系而貫通於陰陽之蹻脈也。按[脈度]篇曰：蹻脈者，太陰之別，起於然谷之後，循胷上行，屬目內眥，合於太陽陽蹻而上行氣並相還則為濡目。此言陰蹻之脈，起於足少陰而上通於太陽陽蹻。此節論太陽之氣，通於陽蹻、陰蹻，故曰，男子數其陽，女子數其陰。蓋陰蹻之脈通少陰之精水於陽蹻，陽蹻之脈通太陽之氣於陰蹻。男子以氣為主，故男子數其陽；女子以精血為主，故女子數其陰。氣為陽而血為陰也。`莫雲從`曰：足少陰太陽，乃陰陽血氣之生原，陰蹻、陽蹻主通陰陽，血氣從下而上交於目，目者，生命之門也。】

熱厥，取足太陰少陽，皆留之。寒厥，取足陽明少陰於足，皆留之。 【 少陽當作少陰，少陰當作少陽。】
【`馬蒔`曰：此言刺寒熱二厥之法也。按《素問》[厥]論曰：陽氣衰於下則為寒厥，陰氣衰於下則為熱厥，蓋以熱厥為足三陽氣勝，則所補在陰，故當取足太陰少陰以補之，皆留其鍼也。寒厥為足三陰氣勝，則所補在陽，故當取足陽明少陽於足者以補之，皆留其鍼也。】
【`張志聰`曰：此論陰陽之氣不和，而為寒厥熱厥也。蓋在表之陰陽不和，則為肌皮之寒熱，發原之陰陽不和，則為寒厥熱厥矣。`俞伯榮`曰：取之於足者，謂陽氣生於下也。】

舌縱涎下煩悗，取足少陰。
【`馬蒔`曰：此言刺舌縱涎下煩悶之法也。病有舌縱而不收，其涎自下，內則煩悶者，皆足少陰腎經之衰也，當取腎經之穴以補之。】
【`張志聰`曰：此言上下之陰陽不和也。少陰之上，君火主之，而下為水臟，水火之氣，上下時交。舌縱涎下煩悗者，腎氣不上資於心火也，故當取足少陰以通水陰之氣。】

振寒洒洒鼓頷，不得汗出，腹脹煩悗，取手太陰。
【`馬蒔`曰：此言刺振寒為病之法也。凡振寒而洒洒然鼓其頷間，汗不得出，腹內作脹而煩悶，此乃元氣不足也，當取手太陰肺經以補之。】
【`張志聰`曰：此言表裏之陰陽不和也。《內經》云：陽加於陰謂之汗。膚表為陽，腹內為陰。在內之陰液，借表陽之氣宣發而為汗。振寒洒洒鼓頷不得汗出，腹脹煩悗者，表裏之陰陽不和也，故當取手太陰以疏皮毛之氣，以行其汗液焉。手太陰主通調水液，四布於皮毛者也。`莫雲從`曰：上節論上下，此節論表裏，乃陰陽之升降出入。篇名寒熱者，皆陰陽之不調也。】

刺虛者，刺其去也。刺實者，刺其來也。
【`馬蒔`曰：此言刺虛實者之法也。凡刺虛者，當乘其氣之去而隨之，隨之者所以補之也。凡刺實者，當乘其氣之來而迎之，迎之者所以瀉之也。】
【`張志聰`曰：此總論陰陽寒熱之不調，因邪正虛實之有礙也。虛者正氣之不足，實者邪氣之有餘，蓋邪氣實則正氣虛矣。故刺虛者，刺其氣之方去，所謂追而濟之也。刺實者，刺其氣之方來，所謂迎而奪之也。迎之隨之，以意和之，可使氣調，可使病已也。】

春取絡脈，夏取分腠，秋取氣口，冬取經輸，凡此四時，各以時為齊。絡脈治皮膚，分腠治肌肉，氣口治筋脈，經輸治骨髓。 【 齊、劑同。】
【`馬蒔`曰：此言四時各有所刺者，以其各有所治也。春取絡脈者，以絡脈治皮膚也，如肝經蠡溝為絡之類。夏取分腠者，以分腠治肌肉也，如夏取心與小腸分肉腠理之類。秋取氣口者，以氣口治筋脈也，秋屬肺經，故取之。冬取經輸者，以經輸治骨髓也，如腎經太谿為俞、復溜為經之類。】
【`張志聰`曰：此以人之形層淺深，與四時之氣為齊也。蓋人之血氣，應天地之陰陽出入，故春取絡脈，夏取分腠，春夏之氣從內而外也；秋取氣口，冬取經輸，秋冬之氣復從外而內也。此人之氣血，隨天地四時之氣，而外內出入者也。齊者，所以一之也。凡此四時，以應人之陰陽出入，故各以時為齊。故取絡脈者以治皮膚，取分腠以治肌肉，取氣口以治筋脈，取經輸以治骨髓，此又以四時之法，以治皮肉筋骨之淺深。蓋天氣有四時之出入，而人有陰陽之形層，故各以時為齊也。】

五臟身有五部：伏兔一；腓二，腓者，腨也；背三；五臟之腧四；項五。此五部有癰疽者死。 【 腓，音肥。腨，音善。】
【`馬蒔`曰：此言癰疽生於五部者，必死也。五臟在內，而關係於身者有五部：其一在伏兔；其二在腓腹，腓腹者，腨也，其穴名承筋；其三在背，背之中曰督脈，而背旁四行，皆足太陽膀胱經穴；其四在五臟之俞，其五在項，亦系督脈與足太陽經。此五部有癰疽者，必死也。此言癰疽之不可治，而自下節至末，皆言有可治之所，蓋出汗正所以去邪也。然當知用藥亦猶是耳。】
【`張志聰`曰：夫在外者，皮膚為陽，筋骨為陰。癰疽所發，在於皮肉筋骨之間。此言五臟各有五部，而一部之陰陽不和，即留滯而為癰矣。伏兔，腎之街也。腨者，脾之部也。背者，肺之俞也。五臟俞者，謂五椎之心俞也。項者，肝之俞也。本經曰：癰疽之發，不從天下，不從地出，積微之所生也。故五部之有癰疽者，乃五臟漸積之鬱毒，外應於血氣之不和而為癰疽，故五部有此者死。按上章論五臟之邪，外應於皮肉筋骨，此言五臟各有五部，而一部中皆有陰陽血氣之流行，所謂陰中有陽，陽中有陰也。】
【`余伯榮`曰：癰疽之發，有因於風寒外襲者，有因於喜怒不測，食飲不節，榮衛不和，逆於肉理，乃發為癰。陰陽不通，兩熱相搏，乃化為膿。然有發於肫臂而死者，有發於項背而生者，此又以邪毒之重輕，正氣之虛實，以別其死生，然病及五臟者必死。故因於外邪者，善治治皮毛，其次治肌肉。因於內傷者，使五臟之鬱氣四散於皮膚，弗使癰腫於一部，所謂始萌可救，膿成則死。此上工之治未病也。】

病始手臂者，先取手陽明太陰而汗出。
【`馬蒔`曰：此承上文而言病始手臂者，而有先刺之法也。手臂乃手陽明大腸經、手太陰肺經脈氣所行，故病始手臂者，先取此二經刺之以出汗，則其邪可去矣。】
【`張志聰`曰：此分別形身上下，各有所主之陰陽也。夫身半以上，手太陰陽明皆主之，故病始於臂者，先取手陽明太陰而汗出。】

病始頭首者，先取項太陽而汗出。
【`馬蒔`曰：此承上文而言病始於頭首者，而有先刺之法也。項上於頭，乃是太陽膀胱經脈氣所行，故病始於頭首者，先取此經刺之以出汗，其邪可去矣。】
【`張志聰`曰：太陽之氣，生於膀胱，而上出於頭項，故病始於頭首者，先取項太陽而汗出。】

病始足脛者，先取足陽明而汗出。
【`馬蒔`曰：此承上文而言病始足脛者，而有先刺之法也。足脛外廉，乃足陽明胃經脈氣所行，故病始於足脛者，先取此經刺之以出汗，其邪可去矣。】
【`張志聰`曰：身半以下，足太陰陽明皆主之，故病始足脛者，先取足陽明而汗出。曰始者，謂病始於下者下行極而上，始於上者上行極而下。曰先者，謂手足之陰陽，雖各有所主，然三陰三陽之氣，上下升降，外內出入，又互相交通者也。】

臂太陰可汗出，足陽明可汗出。故取陰而汗出甚者，止之於陽；取陽而汗出甚者，止之於陰。
【`馬蒔`曰：此承上文而言肺胃兩經，皆可以發汗。若汗多者，陰取之陽，陽取之陰也。臂太陰者，即手太陰肺經也。此經與足陽明胃經皆可發汗。若刺肺經而汗出太甚，則瀉胃經以止之，蓋陽瀉則陰勝也。刺胃經而汗出太多，則瀉肺經以止之，蓋陰瀉則陽勝也。】
【`張志聰`曰：汗乃陰液，生於陽明。太陰主氣行於膚表，水津四布乃氣化以通調，故臂太陰可汗出。水穀之津液，從腠理發泄，汗出溱溱，故足陽明可汗出。然汗液必由氣之宣發，氣得液而後能充身澤毛，故取陰而汗出甚者，止之於陽，取陽而汗出甚者，止之於陰，蓋陽為陰之固，陰為陽之守也。】
【`沈亮宸`曰：此篇論陰陽之不調，而為寒熱之證，宜從汗解，故總結汗法數條。】

凡刺之害，中而不去則精泄，不中而去則致氣。精泄則病甚而恇，致氣則生為癰疽矣。 【 中，並去聲。】
【`馬蒔`曰：此承上文而言行鍼者之誤有二也。凡刺者瀉實既中其害，則當去其鍼，而久之不去，則精氣反泄，所以病益甚而恇羸也。既不中其害，則當留鍼以再瀉，而遂乃去之，則邪氣仍致，所以生為癰疽也。蓋皆指瀉實而言耳。】
【`張志聰`曰：泄精者，謂陰陽血氣生於精，過傷則並傷其根原矣。癰疽者，謂陰陽血氣榮行於皮肉筋骨之間，邪氣留客，致正氣不行則生癰疽矣。本篇論陰陽寒熱，緣邪正之實虛，故以此節重出於篇末，蓋以戒夫治病者，慎勿再實實而虛虛也。】

# 癲狂
★ 靈樞·癲狂篇第二十二
【`馬蒔`曰：內論癲狂諸證，故名篇。但首無起語，疑是岐伯所言也。】

目眥：外決於面者為銳眥，在內近鼻者為內眥；上為外眥，下為內眥。
【`馬蒔`曰：此言目眥分為內外而又各統其上下也。眥，眼角也。目眥外決於面者為銳眥，在內近鼻者為內眥；眼之上泡屬於外眥，眼之下泡屬於內眥也。蓋人身臟腑之神，以目為主，故先以目眥言之，示人以觀神之法也。】
【`張志聰`曰：銳眥內眥者，睛外之眼角也。太陰之氣主約束，而主乎外內之目眥也。太陽為目上綱，陽明為目下綱，太陽陽明之氣，主於上下之目眥也。手太陰主天，足太陰主地。太陽為開，陽明為闔。天地之氣，晝明夜晦，人之兩目，晝開夜闔，此人應天地之晝夜開闔者也。一息之中，有開有闔，以應呼吸漏下者也。天地開闔之氣不清，陰陽出入之氣混濁，則神志昏而癲狂作矣。是以治癲狂之法，獨取手足之太陰太陽陽明焉。夫肺主皮毛，目之拳毛，天氣之所生也。肌肉之精為約束，地氣之所生也。目眥之外內上下，又統屬天地陰陽之氣而為開闔者也。】

癲疾始生，先不樂，頭重痛，視舉目赤甚，作極已而煩心，候之於顏，取手太陽、陽明、太陰，血變而止。 【 樂，音洛。】
【`馬蒔`曰：此已下八節，皆論癲疾諸證，而此下三節，則即其始作之證而刺之也。凡癲疾始生，其意先不樂，其頭先重而痛，其所視舉目先赤，三者已甚，遂癲疾乃作，至於作極，則其心大煩，當候之於顏以知之。乃取手太陽小腸、手陽明大腸、手太陰肺三經以刺之，候至血變而止鍼。】
【`張志聰`曰：夫癲狂之疾，乃陰陽之氣，先厥於下，後上逆於巔而為病。故[通評虛實]篇曰：癲疾厥狂，久逆之所生也。又曰：厥成為癲疾。夫少陰者先天之水火，太陰者後天之地天，天地水火之氣，上下平交者也，厥則不平而為病矣。水之精為志，火之精為神，先不樂者神志不舒也。舉視目赤者，心氣上逆也。癲甚作極，已而心煩者，厥逆之氣，上乘於太陰陽明，而復乘於少陰之心主也。[五色]篇曰：庭者，顏也。首面上於闕庭，王宮在於下極，蓋謂天闕在上，王宮在下，故候之於顏者，候天之氣色也。身半以上為陽，手太陰、陽明皆主之。故取手太陰、陽明以清天氣之混濁，取手太陽以清君主之心煩。心主血，血變則神氣清而癲疾止矣。】

癲疾始作，而引口啼呼喘悸者，候之手陽明、太陽，左強者攻其右，右強者攻其左，血變而止。
【`馬蒔`曰：此又刺癲疾始作之法也。其口牽引，或啼或呼，喘急驚悸者，候之手陽明大腸、手太陽小腸二經。左強右強，凡證脈俱不病也，其不強者為病。故左強攻右，右強攻左，至血出色變而止鍼。】
【`張志聰`曰：此論厥氣上乘，致開闔不清而為癲疾也。啼悸者，太陽之氣混亂也。喘呼者，陽明之氣不清也。太陽主開，陽明主闔，故當候之手陽明、太陽。夫天地開闔之氣，左旋而右轉，故左強者攻其右，右強者攻其左。】
【`莫雲從`曰：手太陽者，心之表；手陽明者，肺之表。在心為啼悸，在肺為喘呼，因開闔不清而啼悸喘呼者，病在表而及於內也。】

癲疾始作，先反僵，因而脊痛，候之足太陽陽明太陰、手太陽，血變而止。
【`馬蒔`曰：此又刺癲疾先作之法也。癲疾始作，先反僵仆，隨即脊痛，當取足太陽膀胱經、足陽明胃經、足太陰脾經、手太陽小腸經以刺之，候至血變而止鍼。】
【`張志聰`曰：癲疾始作，先反僵者，厥氣逆於寒水之太陽也。因而脊痛者，寒氣乘於地中也。脊乃坤土之高阜者，故當候之足太陽陽明太陰。按首節論厥氣上乘於天及太陽君火，次節論開闔之不清，此節論厥氣逆於水土之中，蓋天地水火之氣不清而為癲疾也。復取手太陽者，水火神志相交，足太陽之水邪上逆，必致心主之神氣昏亂，故俟其血變則神氣清矣。】

治癲疾者，常與之居，察其所當取之處，病至視之，有過者瀉之，置其血於瓠壺之中，至其發時，血獨動矣。不動，灸窮骨二十壯。窮骨者，骶骨也。
【`馬蒔`曰：此言治癲疾之法也。凡欲治癲疾者，常與之居，察其病在何經，當取何穴，及病已發時，視其有病之經瀉之，即以所刺之血，置之瓠壺之中，至於此病又發，其血當獨動，如血不動，宜灸脊盡之骶骨長強穴二十壯。】
【`張志聰`曰：此言治癲疾者，當分別天地水火之氣而治之。太陽之火日也。隨天氣而日遶地一周，動而不息者也。地水者，靜而不動者也。常與之居者，得其病情也。察其所當取之處視之，有過者瀉之，謂視疾之在於手足何經而取之也。瓠壺，葫蘆也。致其血於壺中，發時而血獨動者，氣相感召也。如厥氣傳於手太陰太陽，則血於壺中獨動，感天氣太陽之運動也。不動者，病人於地水之中，故當灸骶骨二十壯。經云：陷下則灸之。此疾陷於足太陽太陰，故當灸足太陽之骶骨。二者陰之始，十乃陰之終，地為陰而水為陰也。】
【`朱永年`曰：《素問》[長刺節]論云：初發歲一發，不治則月一發，名曰癲疾。夫歲一發者，日一歲而一周天，日以應火也。月一發者，月一月而一周天，月以應水也。】

骨癲疾者，顑齒諸腧分肉皆滿，而骨居汗出，煩悗，嘔多沃沫，氣下泄不治。 【 顑，苦感切。】
【`馬蒔`曰：此言骨癲疾之證，而決其不可治者。癲疾成於骨病，故曰骨癲疾。其頷齒中諸穴分肉邪氣閉滿，尪羸太甚，唯骨獨居，汗出於外，煩悗於內，此或有可治者。若至於在上作嘔，沃沫出多，在下氣洩，則上下交病，此不可治之證也。】
【`張志聰`曰：齒者骨之餘，分肉屬骨，是以骨癲疾者，顑齒諸分肉皆滿。骨居者，骨肉不相親也。汗者，血之液，汗出煩悗者，病在足少陰腎，而上及於手少陰心也。嘔多沃沫，太陰陽明之氣上脫也。腎為生氣之原。氣下泄，少陰之氣下泄也。陰陽上下離脫，故為不治。`莫雲從`曰：病入骨髓，雖良醫無所用其力，故不列救治之法。此下三證，病在有形之筋骨，故不言太少之陰陽。】

筋癲疾者，身倦攣，急大，刺項大經之大杼脈。嘔多沃沫，氣下泄，不治。
【`馬蒔`曰：此言筋癲疾有可治之穴，有不可治之證也。筋癲疾者，癲病成於筋也。其身倦怠拘攣，其脈急大，當刺足太陽膀胱經之大杼穴。若在上多嘔沃沫，在下泄氣，此不可治之證也。】
【`張志聰`曰：病在筋，故身倦攣而脈急大。足太陽主筋，故當刺膀胱經之大杼。嘔多沃沫，氣下泄者，病有形之臟腑，而致陰陽之氣脫也。】

脈癲疾者，暴仆，四肢之脈皆脹而縱。脈滿，盡刺之出血；不滿，灸之挾項太陽，灸帶脈於腰相去三寸，諸分肉本輸。嘔多沃沫，氣下泄，不治。
【`馬蒔`曰：此言脈癲疾有可治之穴，有不可治之證也。脈癲疾者，癲疾成於脈也。猝時僵仆，四肢之脈皆脹滿而弛縱，如其脈果滿，則盡刺之以出其血。如其脈不滿，則灸足太陽膀胱經挾項之天柱穴，又灸足少陽膽經之帶脈穴，此穴相去於腰，計三寸許，及諸經分肉之本穴，蓋指四肢之脈，皆脹而縱之所也。設在上嘔多沃沫，在下泄氣，則不可治矣。】
【`張志聰`曰：經脈者，所以濡筋骨而利關節，脈癲疾，故暴仆也。十二經脈，皆出於手足之井滎，是以四肢之脈皆脹而縱。脈滿者病在脈，故當盡刺之以出其血。不滿者，病氣下陷也。夫心主脈而為陽中之太陽，不滿者陷於足太陽也。十二臟腑之經俞，皆屬於太陽，故當灸太陽於項間，以啟陷下之疾。帶脈起於季脅之章門，橫束諸經脈於腰間，相去季脅三寸，乃太陽經俞之處也。諸分肉本俞，谿谷之俞穴也。蓋使脈內之疾，仍從分肉氣分而出。】

癲疾者，疾發如狂者，死不治。
【`馬蒔`曰：此言癲疾太甚如狂者，其證不可治也。】
【`張志聰`曰：夫陰盛者病癲，陽盛者病狂。癲疾發如狂者，陰陽之氣並傷，故死不治。夫陰陽離脫者死，陰陽兩傷者亦死。】

狂始生，先自悲也。喜忘苦怒善恐者，得之憂飢。治之取手太陰陽明，血變而止，及取太陰陽明。
【`馬蒔`曰：此以下六節，皆論狂疾諸證，而此一節則刺始生之得於憂飢者之法也。凡狂始生時，悲者肺之志，忘者心之病，怒者肝之志，恐者腎之志，今諸證皆見，皆得之於憂飢也。當取手太陰肺、手陽明大腸、足太陰脾、足陽明胃等經以刺之，候其血出色變而止鍼。】
【`張志聰`曰：此以下論狂疾之所生，有虛而有實也。先自悲者，先因於腎虛也。經云：水之精為志，精不上傳於志而志獨悲，故泣出也。喜忘善恐者，神志皆虛也。苦怒者，肝氣虛逆也。蓋肝木神志，皆腎精之所生也，此得之憂飢。夫憂則傷肺，飢則穀精不生，肺傷則腎水之生源有虧，穀精不生則腎精不足矣，陰不足則陽盛而為狂。取手太陰陽明者，逆氣上乘於手太陰陽明，瀉出其血而逆氣散矣。及取足太陰陽明者，補足太陰陽明，資穀精以助腎氣也。此節首論陰虛以致陽狂，即末節之所謂短氣，息短不屬，動作氣索。補足少陰，去血絡也。蓋癲狂乃在上之見證，厥逆乃在下之始因，故篇名癲狂，而後列厥逆。上工之治未病者，治其始萌也。夫癲疾多因於陰實，狂疾有因於陰虛，故越人曰，重陰者癲，重陽者狂，蓋陰虛則陽盛矣。夫陰虛陽盛，則當瀉陽補陰矣。然陰精生於陽明，而陽氣根於陰中，陰陽互相資生之妙用，學者細心體會，大有裨於治道者矣。】

狂始發，少臥不飢，自高賢也，自辯智也，自尊貴也，善罵詈，日夜不休。治之取手陽明太陽太陰、舌下少陰，視之盛者皆取之，不盛釋之也。
【`馬蒔`曰：此言刺始發狂證之法也。上節言始生，而此曰始發，則病已成而發也。凡狂始發時，不欲臥，不言飢，自以為高賢辯智而尊貴，其罵詈無有止時。當取手陽明大腸、手太陽小腸、手太陰脾及舌下之廉泉穴與手少陰心等處。又必視其血脈盛者皆取之，如不盛則釋之而不取也。】
【`張志聰`曰：此心氣之實狂也。夫陰氣盛則多臥，陽氣盛則少臥。食氣入胃，精氣歸心，心氣實故不飢。心乃君主之官，虛則自卑下，實則自尊高。陽明實則罵詈不休，心火盛而傳乘於秋金也。肺者心之蓋，火炎上則天氣不清矣。故當取手太陽之腑以瀉君火之實，取手陽明太陰以清乘傳之邪。舌下少陰，心之血絡也。此病心之神志而不在血脈，故當視之如盛者並皆取之，如不盛則釋之而不取也。蓋病在無形之神志，皆從腑以清臟，腑為陽而主氣也。如入於血絡，則取本臟之脈絡矣。】

狂言，驚，善笑，好歌樂，妄行不休者，得之大恐，治之取手陽明太陽太陰。 【 好，去聲。樂，音洛。】
【`馬蒔`曰：此言刺狂之得於大恐者之法也。其證狂言又驚，又善笑，又好歌樂，又妄行不休，此皆得之於大恐也。當取手陽明大腸、手太陽小腸、手太陰肺等經以刺之。】
【`張志聰`曰：此腎病上傳於心，而為心氣之實狂也，得之大恐則傷腎。陰虛陽盛，故狂言而發驚。經云：心氣實則善笑，虛則善悲。實則心志鬱結，故好歌樂以伸舒之。神志皆病，故妄行不休也。取手太陽以清心氣之實，取手陽明太陰以資腎氣之傷。】

狂，目妄見，耳妄聞，善呼者，少氣之所生也。治之取手太陽太陰陽明、足太陰、頭兩顑。
【`馬蒔`曰：此言刺狂之生於少氣者之法也。妄有見聞而口則善呼，乃正氣衰所致也。當取手太陽小腸、手太陰肺、足太陰脾等經及頭與兩顑之穴以治之。】
【`張志聰`曰：此因腎氣少而致心氣虛狂也。心腎水火之氣，上下相濟，腎氣少則心氣亦虛矣。心腎氣虛，是以目妄見耳妄聞。善呼者，虛氣之所發也。當取手太陽太陰陽明以清狂妄，補足太陰陽明以資穀精。蓋水穀入胃，津液各走其道，腎為水臟，受藏五臟之精氣生於精也。本經曰：胃氣上注於肺，其悍氣上衝頭者，循咽上走空竅，循眼系入絡腦，出顑，下客主人，循牙車，合陽明，並下人迎，此陽明之氣上走空竅，出於頭之兩顑。不曰足陽明而曰頭兩顑者，蓋取陽明中上二焦之氣，以納化水穀也。按此節即下文之少氣身漯漯也，言吸吸也，蓋始見在下之虛，即補少陰之陰，今發於上而為狂，又當用治狂之法矣。】

狂者，多食，善見鬼神，善笑而不發於外者，得之有所大喜。治之取足太陰太陽陽明，後取手太陰太陽陽明。
【`馬蒔`曰：此言刺狂之得於大喜者之法也。狂有多食，善見鬼神，善笑而不發於外者，此乃得之有所大喜也。當取足太陰脾、足太陽膀胱、足陽明胃，後又取手太陰肺、手太陽小腸、手陽明大腸等經以治之。】
【`張志聰`曰：此喜傷心志而為虛狂也。心氣虛，故欲多食；神氣虛，故善見鬼神也。因得之大喜，故善笑不發於外者，冷笑而無聲也。食氣入胃，濁氣歸心，故當先補足太陰陽明以養心精，補足太陽之津以資神氣，後取手太陰太陽陽明以清其狂焉。按因於足少陰者，先取手而後取足，因於手少陰者，先取足而後取手，皆上下氣交之妙用。】

狂而新發，未應如此者，先取曲泉左右動脈，及盛者見血，有頃已。不已，以法取之，灸骨骶二十壯。
【`馬蒔`曰：此言刺灸狂之新發，而不使甚者之法也。上節狂證俱為太甚，然狂新發未應如此，當先取足厥陰肝左右曲泉穴以刺之。及脈之盛者，皆出其血，有頃病當自已。如不已則灸骨骶二十壯。曰，以法取之，則如前置血於瓠之中而驗之也。】
【`張志聰`曰：此總結以上之狂疾，如從下而上者，則當先取肝經之曲泉。應者，謂因於下而應於上也。蓋言狂乃心氣虛實之為病，如因於腎氣之實虛，皆從水而木，木而火也。故狂而新發，未見悲驚喜怒，妄見妄聞，如此之證者，先取曲泉左右之動脈，盛者見血即已。蓋病從木氣清散而不及於心神矣。如不已，用灸法以取之。骶骨，乃督脈之所循，督脈與肝脈會於頭項，故灸骨骶，引厥陰之脈氣復從下散也。按脊骨之盡處為骶骨，乃足太陽與督脈交會之處。曰窮骨，曰骶骨，曰骨骶，蓋亦有所分別也。】

風逆，暴四肢腫，身漯漯，唏然時寒，飢則煩，飽則善變，取手太陰表裏、足少陰陽明之經，肉清取滎，骨清取井經也。
【`馬蒔`曰：此言有風逆者，當驗其證取其穴也。風由外感，厥氣內逆，暴時四肢作腫，其身漯漯然而無所拘束，唏然冷笑而覺寒，未食而飢則甚煩，既食而飽則多變不寧，當取手太陰肺、手陽明大腸二經之為表裏者而刺之，又取足少陰腎、足陽明胃二經以刺之。其肉冷，則取各經之滎穴；若骨冷，則取各經之井穴經穴以刺之，蓋亦指上四經而言耳。】
【`張志聰`曰：經云，厥成為癲疾。蓋因厥氣上逆而成癲疾也。夫腎為水臟，風行則水渙。風逆者，因感外淫之風，以致少陰之氣上逆也。風淫末疾，故暴腫四肢，漯漯寒濕也。唏然，寒慄貌，乃風動水寒之氣而見此證也。風傷腎水，則心氣亦虛，故飢則煩，風木之邪，賊傷中土，故飽則善變也。取手太陰表裏以清風邪，足少陰陽明之經以調逆氣。肉清者，涼出於肌腠，故取滎火以溫肌寒，蓋土主肌肉，火能助土也。骨清者。尚在於水臟，故取井木以瀉水邪也。】
【`余伯榮`曰：取手太陰表裏者，取汗也。如用麻黃以通毛竅，配杏子以利肺金，蓋裏氣疏而後表氣通也。】

厥逆為病也，足暴清，胷將若裂，腸若將以刀切之，煩而不能食，脈大小皆濇，煖取足少陰，清取足陽明，清則補之，溫則瀉之。
【`馬蒔`曰：此又言刺厥逆之法也。有厥逆為病者，其足暴冷，上胷下腸，痛如裂切之狀，煩悶不能進食，脈來或大或小，俱帶濇滯。如身體溫煖，則取足少陰腎經以瀉之，如身體清冷，則取足陽明胃經以補之。】
【`張志聰`曰：此足少陰之本氣厥逆而為病也。少陰之大絡，起於腎，下出於氣街，循陰股內廉，斜入膕中，下出內踝之後，入足下。少陰之氣逆於內，故足暴清也。胷將若裂，腸若將以刀切之，煩而不能食者，厥氣從腹而上及於心胷也。血脈資始於腎，脈來或大或小皆濇者，腎氣逆而致經脈之不通也。腎為生氣之原，如身體煖者，實逆也，故當取足少陰以瀉之。清者，虛逆也，故當補足陽明，以資腎臟之精氣。以上二節，一因外感之厥，一因本氣之厥，皆為癲疾之生，始見厥證，而先以治厥之法清之，即所以治未病也。】

厥逆，腹脹滿，腸鳴，胷滿不得息，取之下胷二脅；欬而動手者，與背腧，以手按之立快者是也。
【`馬蒔`曰：此又言刺厥逆之法也。有厥逆者，其腹脹滿，其腸則鳴，胷中滿而不得息，當取其胷之下左右二脅之間，蓋取足厥陰肝經之穴也。如病人欬嗽而穴應醫人手者，當取背俞穴以刺之。所謂欬而動手者，若以手按之，其必立快也。】
【`張志聰`曰：此言厥逆之氣，上乘於太陰陽明而將成癲疾也。腹脹滿者，乘於足太陰陽明也。腸鳴者，乘於手陽明也。胸滿不得息者，乘於手太陰也。胷下二脅，乃手太陰中府、雲門之動脈處。背腧者，肺之俞也，取之下胷二脅。欬而動手者，再以手按其背腧，而病人立快者，是厥逆之氣上乘是成癲疾矣。病在氣，故按之立快。蓋言厥癲疾者，在氣而不在經也。】

內閉不得溲，刺足少陰太陽與骶上以長鍼。
【`馬蒔`曰：此言刺不得溲之法也。內閉不得小便，當刺足少陰腎足太陽膀胱二經，及腎脈之骶骨上。其骶骨上，宜用長鍼以刺之，】
【`張志聰`曰：此乘上文而言厥逆之氣，惟逆於下而不上乘者也。逆氣在下，故內閉不得溲，當刺足少陰太陽與骶上，以瀉逆氣而通其溲便焉。夫足少陰先天之兩儀也，手足太陰陽明，後天之地天也。先後天之氣，上下相通者也。是以少陰之厥氣上乘，則開闔不清而成癲疾，故當取之太陰陽明。如厥氣在下，止病下之閉癃，其過只在足少陰太陽矣。】

氣逆則取其太陰陽明厥陰，甚取少陰陽明動者之經也。
【`馬蒔`曰：此言氣逆者而有刺之之法也。有氣逆者，當取足太陰脾、足陽明胃、足厥陰肝三經。如病甚則取足少陰腎之經穴復溜，足陽明胃之經穴解谿也。】
【`張志聰`曰：此言逆氣上乘而為狂疾者，則取其太陰陽明厥陰也。夫狂始生得之憂飢，治之取手太陰陽明，乃取足太陰陽明，蓋少陰之氣，上逆於太陰陽明，而始生狂疾，故取太陰陽明。然又有足少陰之逆氣，上乘於心而為狂疾者，則取厥陰也。蓋水氣傳於肝木，肝木傳於心火，是以狂而新發未應如是者，先取曲泉左右之動脈也。甚者，逆氣太盛也，故當取足少陰之本經以瀉之。少陰之氣，上與陽明相合，少陰氣甚則陽明亦甚矣。陽明脈盛則罵詈不休，故並取陽明動者之經。】

少氣，身漯漯也，言吸吸也，骨痠體重，懈惰不能動，補足少陰。
【`馬蒔`曰：此又言刺少氣之法也。有少氣者，身漯漯然而無所拘束，言吸吸然而無所接續，骨痠體重懈惰不能動，當取足少陰腎經以補之。】
【`張志聰`曰：此足少陰之氣少而欲為虛逆也。漯漯，寒慄貌。吸吸，引伸也。蓋心主言，肺主聲，借腎間之動氣而後發，腎氣少，故言語之氣不接續也。腎為生氣之原而主骨，腎氣少，故骨痠體重懈惰不能動，當補足少陰以治其始萌。】

短氣，息短不屬，動作氣索，補足少陰，去血絡也。
【`馬蒔`曰：此言刺短氣之法也。有短氣者，息短而不連屬，動作而氣索然，當補足少陰腎經。其有血絡則去之也。】
【`張志聰`曰：此虛氣上乘而將作虛狂也。所謂少氣者，氣不足於下也。短氣者，氣上而短，故息短而不能連屬，若有動作，則氣更消索矣。當補足少陰之不足，而去其上逆之血絡焉。上節治其始萌，故止補其少陰，此將欲始作，故兼去其血絡。按足少陰虛實之厥逆，為癲狂之原始，故首論癲狂，後論厥逆。善治者，審其上下虛實之因，分別調治，未有不中乎肯綮者矣。】


# 熱病
★ 靈樞·熱病篇第二十三
【`馬蒔`曰：篇內所言諸病，而論熱病更多，故名篇。】

偏枯，身偏不用而痛，言不變，志不亂，病在分腠之間，巨鍼取之，益其不足，損其有餘，乃可復也。
【`馬蒔`曰：此言刺偏枯之法也。有患偏枯者，半體不能舉用而疼痛，言固如常，志亦不亂。其病當不在內，而在於分肉腠理之間，宜用巨鍼取之。虛則補之，實則瀉之，斯可復於無病也。】
【`張志聰`曰：此篇論外感風寒之熱，內有五臟之熱，外內陰陽邪正之為病，而先論其外因焉。經曰：虛邪偏客於身半，其入深內居營衛，營衛稍衰，故真氣去，邪氣獨留，故為偏枯。是風寒之邪，偏中於形身，則身偏不用而痛。夫心主言，腎藏志，言不變，志不亂，此病在於分腠之間，而不傷於內也。以巨鍼取之，益其正氣之不足，損其邪氣之有餘，而偏傷之，正氣乃可復也。按此篇與[刺熱]論大義相同，故[刺熱]論中亦用五十九刺之法。】

痱之為病也，身無痛者，四肢不收，智亂不甚，其言微知，可治；甚則不能言，不可治也。病先起於陽，後入於陰者，先取其陽，後取其陰，浮而取之。 【 痱，音肥。】
【`馬蒔`曰：此言刺痱病之法也。痱者，風痱也，其病身體無痛，但四肢不收耳。上節偏枯曰痛，而此痱病曰不痛；上節身偏曰不用，而此曰四肢俱不收。此其所以為偏枯與痱病之辨也。如神智雖亂而不至於甚，人言雖不盡曉，而亦微有所知，此病尚有可治。若智亂太甚，自己全不能言，則不可治也。如病先起於陽經，而後入於陰經者，必先取其陽而後取其陰，當浮其鍼以取之。蓋陽在表，病先起於表，故宜浮而取之。但經文不言病先起於陰，後入於陽者，先取其陰，後取其陽，沉而取之之意。須知病先起於陰者，其病終不可治，故不言之。抑亦即病先起於陽者，以反推之耶？以理詳之，終為不治之證，否則經文言之悉矣，觀前後篇可知也。】
【`張志聰`曰：痱者，風熱之為病也。身無痛者，邪入於裏也。風木之邪，賊傷中土，脾藏智而外屬四肢，四肢不收，智亂不甚者，邪雖內入，尚在於表裏之間，臟真之氣未傷也。其言微者，此傷於氣，故知可治。甚則不能言者，邪入於臟，不可治也。夫外為陽，內為陰，病先起於分腠之間，而後入於裏陰者，先取其陽，後取其陰，浮而取之者，使外受之邪仍從表出也。`沈亮宸`曰：風之為病也，善行而數變，上節論偏客於形身，此論在於表裏之間，入內而干臟則死。浮而取之，外出則愈。二節之中，有左右外內出入邪正虛實死生之別。】

熱病三日，而氣口靜、人迎躁者，取之諸陽五十九刺，以瀉其熱而出其汗，實其陰以補其不足者。身熱甚陰陽皆靜者，勿刺也；其可刺者，急取之，不汗出則泄。所謂勿刺者，有死徵也。
【`馬蒔`曰：此已下二十節，皆言熱病，而此一節則言熱病證脈相應者，當刺之以出汗而泄邪，證脈不相應者，不必刺也。熱病已三日，而氣口脈靜，其人迎脈躁者，乃病在六陽經也，此正證脈相應，當取之諸陽經以瀉之。如前終始篇所謂人迎一盛病在足少陽，一盛而躁病在手少陽；人迎二盛病在足太陽，二盛而躁病在手太陽；人迎三盛病在足陽明，三盛而躁病在手陽明；人迎四盛且大且數者，名曰溢陽，溢陽為外格。此可見人迎脈躁者，為病在諸陽也，當取之諸陽經以瀉之，如上文終始篇所謂瀉足少陽等語是也。又行五十九刺之法，下文病本篇所謂五十九刺者是也，皆所以瀉其實而出其汗耳。又從而實其陰經，以補其不足者，即終始篇所謂人迎一盛瀉足少陽而補足厥陰，一盛而躁瀉手少陽而補手厥陰；人迎二盛瀉足太陽而補足少陰；二盛而躁瀉手太陽而補手少陰；人迎三盛瀉足陽明而補足太陰，三盛而躁瀉手陽明而補手太陰者是也。若身本熱而脈口固靜，人迎不躁，乃陰經陽經皆靜也，是謂證脈不相應，刺之無益，勿刺之可也。但如上文所謂氣口靜、人迎躁者，宜急取諸陽經以瀉之，急取諸陰經以補之。其急取諸陽者，縱不汗出，其邪亦從此而泄矣。吾所謂身熱甚而陰陽皆靜，為不必刺者，以其有死徵也。蓋邪盛脈宜躁，今邪盛而熱甚，正以正氣衰而脈不能躁，不謂之死徵而何？】
【`沈亮宸`曰：熱病三日，三陽為盡，三陰當受邪。如氣口靜而人迎躁者，此邪尚在陽而未傳於陰也，故當取諸陽為五十九刺，以瀉其熱而出其汗，實其陰以補其不足，勿使邪氣之入陰也。若身熱甚而陰陽之脈皆靜者，此邪熱甚而陰陽之正氣皆虛，有死徵而勿刺也。其可刺者急取之。如邪在陽分即出其汗，在陰分即從下泄，此邪雖甚而正氣未脫，故當急瀉其邪。】
【`張開之`曰：夫熱病者，皆傷寒之類也。六經相傳，七日來復，在三陽三陰之氣分而不涉於經，故候在人迎氣口。不汗則泄，即《素問》之所謂未滿三日者可汗而已，其滿三日者可下而已。】

熱病七日八日，脈口動，喘而短者，急刺之，汗且自出，淺刺手大指間。
【`馬蒔`曰：此言熱病而脈口之脈證俱見者，當刺手太陰肺經也。終始篇謂脈口三盛，病在手太陰者，熱病已七八日，其脈口之脈甚動，證則喘而短氣，當急取手太陰肺經之少商，則汗當自出。但刺之者，宜淺刺手之大指間，即少商穴也。】
【`張志聰`曰：此熱病七日八日，而邪仍在表陽者，急從汗解也。表陽之邪，七日來復，八日不解，將作再經而有傳陰之害矣。如脈口動，喘而短者，邪尚在於膚表，急取手太陰之少商，使之汗，則邪自共并而出矣。按《素問》有喘脈喘而短者，謂脈之喘動於寸口，而不及於尺，故知其可汗解也。】
【`余伯榮`曰：此即《傷寒論》之太陽病脈浮緊，無汗發熱，身疼痛，八九日不解，表證仍在，麻黃湯主之。夫麻黃湯即取手大指汗出之劑也。仲景傷寒立論，緣本於《靈》、《素》諸經，學者引伸觸類，頭頭是道，何必守鍼？】

熱病七日八日，脈微小，病者溲血，口中乾，一日半而死，脈代者一日死。
【`馬蒔`曰：此又言熱病脈證不相應者為必死也。熱病已七八日，其脈雖微小，其證則甚熱，下為溲血，而上為口乾，此邪盛而正虛也，當至一日半而死。若脈之微小中而兼代脈來見者，死促，在一日間耳。】
【`張志聰`曰：此外熱不解，內傳少陰而為死證也。六經傳遍七日來復，八日不解，又作再經矣。微細，少陰之脈也。少陰之上，君火主之。病者溲血，病足少陰之水臟也。口中乾，病手少陰之君火也。一日半死者，死於一二日之間，陰陽水火之氣終也。夫脈始於腎而主於心，脈代者已絕於下，故一日而死也。】
【`沈亮宸`曰：巨陽者為諸陽主氣，故傷寒熱病本於太陽，太陽與少陰為表裏，故《傷寒論》曰：傷寒一日，太陽受之，脈若靜者，為不傳，頗欲吐，若躁煩脈數急者為傳也。此太陽之邪，傳於少陰，少陰標陰而本熱，故陽煩而陰躁也。本經之再經七八日，即傷寒論之初經一二日也。少陰從本從標，故《傷寒論》有急下急溫之證。本經之溲血口中乾，一日半死者，標本皆病也。】

熱病已得汗出，而脈尚躁，喘，且復熱，勿刺膚。喘甚者死。
【`馬蒔`曰：此又言熱病脈證不相應者為必死也。熱病已得汗出，則邪宜退矣，其脈不宜躁，而今尚躁，其證不宜喘，不宜熱，而今反喘，且復熱。夫躁與熱則邪氣盛，喘則正氣虛，勿刺其膚，刺之無益也。若至於喘甚，則必死矣。】
【`張志聰`曰：熱病已得汗，而脈尚躁者，陽熱甚而不從汗解也。喘而且復熱者，邪入於裏，故勿刺膚。喘甚者，邪盛在裏，而陰氣受傷，故死。】

熱病七日八日，脈不躁，躁不散，數，後三日中有汗，三日不汗，四日死。未曾汗者，勿腠刺之。 【 數，音朔。】
【`馬蒔`曰：此又言熱病脈證不相應者為必死也。熱病已七八日，脈雖不躁，然亦不散，且帶數，是邪尚未退，當再過三日之中，宜有汗出而愈。若不汗出，乃正氣衰而不能為汗，至於四日當死也。且未曾汗出，勿刺其膚腠，刺之無益也。】
【`張志聰`曰：熱病七八日脈不躁者，外已解也。脈即躁而不散，數，此邪熱雖末去，而正氣不傷，後三日乃再經之十一日又復傳於裏陰，必得陰液之汗而解。故未曾汗者，勿腠刺之，當取汗於陰也。如三日不汗，乃陽熱盛而陰氣已絕，故至四日而死。上節論熱病在外，雖得汗而不解，邪復傳於裏陰，此論邪入於陰，如有汗而不死，謂陽可入陰，而陰亦可出於陽也。以上論外因風寒之熱，病有表裏陰陽邪正虛實之死生。】

熱病先膚痛，窒鼻，充面，取之皮，以第一鍼五十九。苛軫鼻，索皮於肺；不得，索之火。火者，心也。
【`馬蒔`曰：此言熱病之邪在皮者，當取之皮。如病不已，必補心以勝肺也。肺屬金，其合在皮，今熱病之始，膚痛鼻塞，面亦充然而浮，乃病在於皮也，當取之皮以瀉之。所謂刺皮無傷肉之義也。用第一鍼名鑱鍼者，以刺五十九穴之皮。且身體苛重，鼻上生疹，皆皮病也。此其求之於皮，即所以求之於肺也。如刺之而病不得退，則當求之於火，所謂火者，心也，補其心經，以致火王則金衰，肺熱自可退耳。】
【`張志聰`曰：此以下論內因之熱，病在五臟，當取諸外合之皮肉筋骨，如不得解，當以五行勝制之法治之。熱病先膚痛鼻窒者，熱在肺而病氣先應於皮膚鼻竅也。故當以第一之鑱鍼取之皮，用五十九刺之法，以瀉五臟之熱。若皮苛鼻軫，當索皮於內合之肺。再不得解，索之於火，火者心也。當取心臟之氣，以勝制其金焉。蓋五臟內合五行之氣，外合皮肉筋骨之形，病氣先在於外合之形，故先取之形，次索之臟氣，再以五行勝制之法治之，蓋先標而後本也。前章論外因之熱，病在六氣；此論內因之熱，病在五行。】

熱病先身濇倚而熱，煩悗，乾脣口嗌，取之脈，以第一鍼五十九。膚脹口乾，寒汗出，索脈於心；不得，索之水。水者，腎也。
【`馬蒔`曰：此言熱病之邪在脈者，當取之脈，如病不已，心補骨以勝心也。心屬火，其合在脈，今熱病之始，其身濇滯倚著而熱，心則煩悶，脣口與嗌皆乾，乃病在於脈也，當取之脈以瀉之，所謂刺脈無傷皮也。用第一鍼名曰鑱鍼者，以刺五十九穴之脈，正以膚脹口乾，冷汗出，皆脈病也。此其求之於脈，即所以求之於心也。如刺之而病不得退，則當求之於水，所謂水者，腎也，補其腎經，致水王則火衰，心熱自可退耳。】
【`張志聰`曰：此熱在心主之包絡，而病見於脈也。經脈者，所以行血氣而榮陰陽，病在血脈，故先身濇倚而熱。煩悗者，相火盛而心不安也。脣口嗌乾者，火炎上也。當取之脈，以第一鍼為五十九刺之法以瀉其熱。若膚脹者，脈盛而脹於皮膚也。仍口乾而寒汗出者，熱在內而蒸發其陰液也，當索脈於心。索脈於心者，刺脈而久留之，以候心氣之至也。如不得解，當索之水。水者，腎也。取腎氣以勝制其火也。按此節當以第三鍼取脈，用第一鍼者，以絡脈之在皮膚，故曰膚脹，蓋在皮膚間而取諸絡，皮膚絡脈之相通也。】

熱病嗌乾，多飲善驚，臥不能起，取之膚肉，以第六鍼五十九。目眥青，索肉於脾；不得，索之木。木者，肝也。
【`馬蒔`曰：此言熱病之邪在肉者，當取之肉，如病不已，必補肝以勝脾也。脾屬土，其合在肉，今熱病而嗌乾，故多飲，且善驚悸，四肢懈倦，臥不能起，乃病在於肉也，當取之膚肉以瀉之。所謂刺肉無傷筋也。用第六鍼名曰員利鍼者，以刺五十九穴之肉，正以目眥色青，乃木來剋土，主肉病也。此其求之於肉，即所以求之於脾也。如刺之而病不得退，則當求之於木，所謂木者，肝也。補其肝木，以致木王則土衰，脾熱自可退耳。】
【`張志聰`曰：喉主天氣，嗌主地氣，嗌乾多飲者，脾熱上行也。脾熱盛則及於胃，故善驚。脾主肌肉四肢，故臥不能起。當取之膚肉，以第六鍼為五十九刺之法，以瀉其熱。脾主約束，若目眥青者，脾病未去也，當索肉於脾。不得，索之木。木者，肝也，取肝木之氣，以勝制其土。】

熱病面青腦痛，手足躁，取之筋間，以第四鍼於四逆。筋躄目浸，索筋於肝；不得，索之金。金者，肺也。
【`馬蒔`曰：此言熱病之邪在筋者，當取之筋，如病不已，必補肺以勝肝也。肝屬木，其合在筋，今熱病而面青，肝色見也。腦痛，肝邪隨督脈會於巔也。手足躁者，以脾主四肢，而肝熱有餘，故四肢熱。又木病在四末也，乃病在筋，當取之筋以瀉之，所謂刺筋無傷骨也。用第四鍼名曰鋒鍼者，以刺四肢之厥逆，正以肝主筋，今筋躄足不能行；肝主目，今目浸淚出不收，皆筋病也。此其求之於筋，即所以求之於肝也。如刺之而病不已，則當求之於金。所謂金者，肺也，補其肺金，以致金王則木衰，肝邪自可退耳。】
【`張志聰`曰：色主春，面青者，肝木之病，色見於面也。肝脈上額循巔下項中，故腦痛。肝主筋，諸筋皆起於四肢之指井並經而循於形身，故手足為之躁擾，當取之筋間，以第四鍼刺手足之四逆。肝開竅於目，筋之精為黑眼，若筋躄而目浸淫，當索筋於肝；不得，索之金。余者，肺也，取肺金之氣，以勝制其肝木。】

熱病數驚，瘈瘲而狂，取之脈，以第四鍼，急瀉有餘者。癲疾毛髮去，索血於心；不得，索之水。水者，腎也。
【`馬蒔`曰：此言熱病之邪在血脈，當取之血脈，如病不已，必補水以勝心也。心屬火，其合在血脈，故上文已言熱病在脈，而此又言熱病在血者，又當取之血也。熱病數驚，心邪有餘也。瘈瘲者，熱極生風也。狂則邪尤甚矣。其病在脈，當用第四鍼曰鋒鍼者，以急瀉心脈有餘之邪，正以脈病則血病，故發為狂疾，血之熱也。毛髮亦去，髮為血餘也。此其求之於血，正所以求之於心也。如刺之而病不退，則當求之於水。所謂水者，腎也，補其腎水，以致水王則火衰，心邪自可退耳。】
【`張志聰`曰：心病熱，故數驚。本經曰：心脈急甚為瘈瘲。心氣實則狂也，當取之脈，以第四鍼急瀉其血絡之有餘者。癲疾，脈癲疾也。髮者，血之餘。若癲疾而毛髮去，當索血於心，不得，索之水。水者，腎也，取腎水之氣，以勝制其心火。】

熱病身重骨痛，耳聾而好瞑，取之骨，以第四鍼五十九刺。骨病不食，齧齒耳青，索骨於腎；不得，索之土。土者，脾也。
【`馬蒔`曰：此言熱病之邪在骨也，當取之骨。如病不已，必補脾以勝腎也。腎主水，其合在骨，今熱病而身體重，其骨痛耳聾，腎開竅於耳也。又好瞑目，陰病則目瞑也。乃病在於骨也，當取之骨，用第四鍼曰鋒鍼者，以刺五十九穴之骨。且其熱病而不能食，又齧其齒，齒為骨餘也。耳又青，腎竅在耳，腎衰故耳青也。此其求之於骨，正所以求之於腎也。如刺之而病不已，則當求之於土。所謂土者脾也，補其脾經，以致土王則水衰，腎邪自可退耳。】
【`張志聰`曰：腎為生氣之原，熱傷氣故身重，腎主骨，故骨痛也。腎開竅於耳，腎氣逆，故耳聾，病在少陰，故欲寐也。當取之骨，以第四鍼為五十九刺之法以刺骨。若病而不欲食者，腎氣實也。經曰：腎是動病饑不欲食。齧齒者，熱盛而咬牙也，齒者骨之餘，耳者腎之竅，若齧齒耳青，當索骨於腎；不得，索之土。土者脾也，取脾土之氣，以勝制其水焉。夫五臟者，形臟也，五行者，五臟之氣也。病氣出於外合之皮肉筋骨，故先治其外，不得，故復內索於五臟五行之氣焉。】

熱病不知所痛，耳聾不能自收，口乾，陽熱甚，陰頗有寒者，熱在髓，死不可治。
【`馬蒔`曰：此言熱病在髓者不可治也。熱病而痛無定所，耳中聾不能有聞，四肢懈惰不能收持，口中乾枯，此陽經熱甚，而陰經頗有寒意，若遷延日久，陰經亦已熱甚，遂至熱在於髓，則死不可治矣。】
【`張志聰`曰：本篇首章論外因之熱，上章論內因之熱，此以下復論外內之熱，合併而交爭者也。凡病皆生於風雨寒暑，陰陽喜怒，飲食居處，故有因外邪而病熱者，有因內傷而病熱者，有因於外而不因於內者，有因於內而不因於外者，有外內之兼病者。此章與《素問》[刺熱]論合參，大義自明矣。熱病不知所痛者，外因之熱入於內也。耳聾不能自收口乾者，腎臟之熱乘於上也。陽熱甚而陰頗有寒者，在內之熱交爭於外也。熱在髓者，外因之熱交爭於內也。凡病出於外者生，深入於內者死。】

熱病頭痛，顳顬目瘈，脈痛，善衂，厥熱病也，取之以第三鍼，視有餘不足。寒熱痔。
【`馬蒔`曰：此言厥熱之諸證治法也。熱病頭痛，其顳顬與目善瘈，而筋脈動，脈亦作痛，鼻中善衂，此乃厥氣上逆而成熱病也。取之以第三針曰鍉針者，以刺之，視其有餘則瀉，不足則補。且厥熱之病，又必發之而為寒熱，結之而為痔疾也。】
【`張志聰`曰：此外因之熱，與肝熱交爭也。肝脈上巔頂，熱病頭痛者，表邪之熱交於肝脈也。顳顬目瘈者，口目振戰之貌，此肝臟之熱逆於上也。脈痛善衂者，表邪之熱迫於經也，此厥陰肝經之熱，與外熱交逆而為病也。當以第三鍼取脈，視其外內之有餘不足而治之。經云：風客淫氣，精乃亡，邪傷肝也。因而飽食，筋脈橫解，腸癖為痔。如外感風邪之熱，內因飽食而熱，外內不解，則往來寒熱而為痔矣。按外交內爭之熱皆在氣，而不涉於經，此節論熱入於經，故曰厥熱。謂外內之熱厥，逆於厥陰之經而為病也。蓋有熱在氣，而皆出入於氣分者，有病在氣，而轉入於經者，經氣外內之相通也。】
【`莫雲從`曰：在經氣外內之間，故為寒熱，在筋脈故為痔，筋在脈外之氣分也。】

熱病體重，腸中熱，取之以第四鍼於其腧及下諸指間，索氣於胃胳，得氣也。 【 胳，當作絡。】
【`馬蒔`曰：此言熱病在胃者，當取之胃，所以去其邪氣也。熱病而身體重，以胃土主肉，故體重也。其腸中必熱，當取之以第四鍼曰鋒鍼者，以刺胃經之俞穴陷谷，及下諸指間，即厲兌、內庭等穴也。此其索氣於胃之經絡，則邪氣必因之而泄矣。】
【`張志聰`曰：此外因之熱，與脾熱交爭也。熱病體重者，脾熱出於外也。熱病腸中熱者，外熱入於內也。取之於第四鍼於其腧，腧主土也。及下諸指間，乃足太陰之隱白、陽明之厲兌也。大腸小腸屬胃，索氣於胃絡，得手太陽陽明之氣，則腸中之外邪隨氣而出矣。】

熱病挾臍急痛，胸脅滿，取之湧泉與陰陵泉，取以第四鍼，鍼嗌裏。
【`馬蒔`曰：此言熱病在腎脾者，有諸證，有治法也。熱病挾臍急痛，其胷脅皆滿，乃脾腎二經之邪也，當取腎經之涌泉，脾經之陰陵泉以瀉之。其所用者，乃第四鍼曰鋒鍼者，鍼其嗌咽之裏可也。】
【`張志聰`曰：此外淫之熱，與心熱並交也。《內經》云：環臍而痛者，病名伏梁，此風根也。熱病挾臍急痛者，外淫之風邪，客於心下而為伏梁也。胸脅滿者，內因之心熱逆於內也。取足少陰之涌泉，索水氣以濟心火，取足太陰之陰陵泉，補中土以散心腹之伏梁。嗌裏，舌下也，取第四鍼鍼嗌裏，以瀉外內心下之熱邪。】

熱病而汗且出，及脈順可汗者，取之魚際、太淵、大都、太白，瀉之則熱去，補之則汗出。汗出太甚，取內踝上橫脈以止之。
【`馬蒔`曰：此言熱病之汗可出則出之，可止則止之也。熱病而汗且出，但未甚出也，其脈亦順，非不可治之脈也。故法有可汗者，當取手太陰肺經之魚際、太淵，脾經之大都、太白，瀉此四穴則熱自去，補此四穴則汗自出。若汗出太甚，則又取內踝上橫脈曰三陰交者以瀉之，則汗自止矣。】
【`張志聰`曰：此外因之熱，與肺熱相交，可俱從汗解矣。熱病而汗且出及脈順者，外內之熱皆在於膚表也。故取手太陰之魚際、太淵，補足太陰之大都、隱白。蓋瀉肺經則熱去，補脾土則津液生而汗出矣。內踝上橫脈，即足太陰之三陰交，蓋汗隨氣而宣發於外，取氣下行則汗止矣。夫外內之熱入深者，死不可治，外出者易散而愈。《金匱玉函》曰：非謂一病，百病皆然，在外者可治，入裏者死。然因於內者，從內而外；因於外者，從外而內。是以上工治皮毛，其次治肌肉，其次治經脈，其次治六腑，其次治五臟。治五臟者，半死半生也。】

熱病已得汗而脈尚躁盛，此陰脈之極也，死；其得汗而脈靜者，生。
【`馬蒔`曰：此言熱病汗後脈躁者死，反是則生也。熱病已得汗，脈宜靜，今反躁盛者，此乃陰經之脈，衰弱已極，故有陽脈而無陰脈也。其人主於死，若得汗之後，而脈遂能靜，則有陰以配陽，必能以有生矣。此節所重者，脈之順逆也。】
【`張志聰`曰：此下二節，總結上文而言外內之熱，皆宜從汗而外解也。夫外為陽，內為陰，熱病已得汗而脈尚躁盛者，此內因之熱，外雖汗出，而裏熱不解，此內熱之極也，死。其得汗而脈靜者，熱已清而脈平和，故生。】

熱病者，脈尚躁而不得汗者，此陽脈之極也，死；脈盛躁得汗靜者，生。
【`馬蒔`曰：此言熱病脈盛而不得汗者死，反是則生也。熱病脈躁盛，宜得汗，今反不得汗者，此乃陽經之脈，衰弱已極，故表虛而不能發汗也，其人主於死。若脈躁盛而汗出脈靜者，必有生矣。此節所重者，證之順也。】
【`張志聰`曰：熱病者，脈尚躁，病外因之熱而及於經也。不得汗者，不得從乎外解，此外熱之極也，故死。脈盛躁，得汗而脈靜者，外淫之邪，從表汗而散，故生。】

熱病不可刺者有九：一曰，汗不出，大顴發赤，噦者死；二曰，泄而腹滿甚者死；三曰，目不明，熱不已者死；四曰，老人嬰兒，熱而腹滿者死；五曰，汗不出，嘔下血者死；六曰，舌本爛，熱不已者死；七曰，欬而衂，汗不出，出不至足者死；八曰，髓熱者死；九曰，熱而痙者死。腰折，瘛瘲，齒噤齘也。凡此九者，不可刺也。 【 齘，音械。】
【`馬蒔`曰：此言熱病不可刺者九，以其必至於死也。其一曰，熱病汗不得出，大顴骨之上，發而為赤，胃邪盛也　穀氣與邪氣相爭發而為噦，胃氣虛也，此其所以死也。其二曰，熱病下則為泄，而腹尤甚滿，不以泄減，脾氣衰也，此其所以死也。其三曰，目以熱而不明，熱又甚而不已，肝氣衰也，此其所以死也。其四曰，凡老人嬰兒熱病而腹滿者，脾邪盛也，此其所以死也。其五曰，熱病而汗既不出，心氣衰也，血或嘔或下，則邪尤盛也，此其所以死也。其六曰，舌本已爛，熱猶不已，心邪盛也，此其所以死也。其七曰，熱病欬而且衂，肺邪盛也，其熱已極，汗猶不出，心氣衰也，縱汗出而不至足，此即上節陽脈之衰，此其所以至於死也。其八曰，熱病而髓甚熱，熱則髓枯，腎氣衰也，此其所以至於死也。其九曰，熱病發而為痙，蓋熱極生風而為強病也，此其所以至於死也。凡此九者，其腰必折，其病發為瘛瘲，其齒必噤且齘，皆死徵已見，刺之無益也。】
【`張志聰`曰：一曰，汗不出者，外淫之熱，不得從汗解也。[刺熱]論曰：肝熱病者左頰先赤，心熱病者顏先赤，脾熱病者鼻先赤，肺熱病者右頰先赤，腎熱病頤先赤。大顴赤者，滿顴面皆赤，此五臟之熱甚也。噦者外內之熱，交爭於中，而致胃氣絕也。二曰，泄而腹滿甚者，正氣陰液不泄，而外熱之邪填於內也。三曰，目不明，熱不已者，內熱甚而外內不清也。四曰，老人嬰兒熱而腹滿者死，夫老人者，外內之血氣已衰，嬰兒者，表裏之陰陽未足，腹滿者，熱逆於中，不得從外內散也。五曰，汗不出，嘔下血者，外熱不解，而入於陰之經也。六曰，舌本爛，熱不已者，內熱盛而逆於上之脈也。七曰，欬而衂汗不出者，欬者內熱上逆於肺也，衂者，表熱外迫於經也。夫肺主皮毛而朝百脈，外內之熱，咸從肺氣以汗解，汗不出者，氣絕於上也，出不至足者，氣絕於下也。八曰，髓熱者，熱在髓，死不可治也。九曰，熱而痙者，太陽之氣終也。太陽氣終則腎氣亦絕，是以腰折瘛瘲齒噤齘也。太陽少陰，陰陽生氣之根原也。夫刺者，所以致氣而卻邪也。凡此九者，邪熱甚而正氣已絕，刺之無益也。】

所謂五十九刺者：兩手外內側各三，凡十二痏；五指間各一，凡八痏，足亦如是；頭入髮一寸旁三分各三，凡六痏；更入髮三寸邊五，凡十痏；耳前後口下者各一，項中一，凡六痏；巔上一；顖會一；髮際一；廉泉一；風池二；天柱二。
【`馬蒔`曰：此明上文之五十九穴也。魚際在大指內側，商陽在次指內側，中衝在中指內廉，關衝在四指外廉，少衝在小指內廉，少澤在小指外側。或外內廉或側，各三，則手有六經，計六井穴，左右手共十二痏也。曰痏者，蓋刺瘡曰痏，故即痏為數也。五指間各一，則每指第三節盡處縫間，計有四處，左右共八痏也。其足所刺八處，亦如是也。頭入髮一寸旁三分，此分字去聲，猶言三處也。蓋督脈之上星在頭，直入髮一寸，今足太陽膀胱經之五處穴，在上星旁一寸半，其曰承光，曰通天，則又在五處之上也。四旁各三，計有六穴，故刺之者凡六痏也。更入髮三寸邊五，謂臨泣、目窻、正營、承靈、腦空，此皆足少陽膽經之穴，去督脈中行各三寸，左右共十穴，故刺之者凡十痏也。耳前聽會穴，左右共二，耳後完骨穴，左右共二，俱係足少陽膽經；口下承漿穴，係任脈經；項中風府穴，係督脈經，凡所以刺之者，六痏也。巔上一謂百會穴，顖會一，髮際一，前髮際謂神庭，後髮際謂風府，係督脈經穴。廉泉一，係任脈經穴。風池二，係足少陽膽經穴。天柱二，係足太陽膀胱經穴。由前計之，共有五十九穴也。按此與《素問》[水熱穴]論中五十九穴不同。要知彼之五十九穴，所以刺水病，而此則刺熱病。病有不同，故穴因以異。成無己註《傷寒論》乃兩入之，蓋不考諸穴所在耳。既曰治傷寒，則當從《靈樞》，而不宜以治水之穴入矣。】
【`張志聰`曰：此申明上文之五十九穴也。兩手內側者，肺之少商，心之少衝，心包絡之中衝，左右各三，計六痏。外側者，手陽明之商陽，手太陽之少澤，手少陽之關衝，左右各三，計六痏。兩手外內各三，共十二痏。五指間各一，凡八痏。足亦如是者。手足第三節縫間，共十六痏也。頭入髮一寸旁三分各三者，乃足太陽膀胱經之五處、承光、通天，兩旁各三，凡六痏。更入髮三寸邊五者，乃足少陽膽經之臨泣、目窻、正營、承靈、腦空五穴，左右凡十痏。曰入髮旁三分，曰更入髮三寸邊者，謂太陽經去中行之督脈共三寸而兩分也，少陽經去督脈兩邊各三寸也。耳前後各一者，手少陽三焦經之禾髎在耳前，足少陽膽經之浮白在耳後。口下一者，任脈之承漿。項中一者，督脈之大椎耳。前後左右之四脈，合任督共六痏也。巔上一者，督脈之百會。顖會一者，督脈之上星。髮際一者，前髮際乃督脈之神庭，後髮際乃督脈之風府。廉泉，任脈穴，在頷下結喉上四寸。風池，足少陽膽經穴，在耳後兩旁髮際陷中。天柱，足太陽膀胱經穴，在項後兩旁髮際大筋外陷中。凡此五十九穴，各分別表裏陰陽，五臟十二經之熱病而取之。】

氣滿胷中，喘息，取足太陰大指之端，去爪甲如韭葉。寒則留之，熱則疾之，氣下乃止。
【`馬蒔`曰：此以下七節，另言雜證，與上熱病無涉。而此一節，則言刺氣證之法也。凡氣滿于胸中，而其息喘促者，則病在上者取之下，當刺足太陰脾經之隱白穴，在足大指之端，去爪甲如韭葉。如寒而有此證，則久留其鍼以補之，使至於溫。如熱而有此證，則疾去其鍼，使至於寒。候其氣下不喘，乃止鍼也。】
【`張志聰`曰：本篇首論外淫之熱，次論內因之熱，次論外內交爭，然皆在氣分而不涉於經，此復論內因之病，入於三陰之經，外因之病，入於三陽之經，故取手足之指井及血絡焉。太陰居中土，厥逆從上下散，足太陰脾脈，上膈注心中，氣滿胷中喘息者，經氣逆於上也，故取足太陰大指之隱白，使逆氣下行，則快然如衰矣。】

心疝暴痛，取足太陰厥陰，盡刺去其血絡。
【`馬蒔`曰：此言刺心疝之法也。有患心疝而暴時作痛者，當取足太陰脾經、足厥陰肝經，凡有血絡者，盡刺去其血可也。】
【`張志聰`曰：疝乃少腹陰囊之疾，心疝者，病在下而及於上，故曰病心疝者，少腹當有形也。足太陰之脈，從腹上注心中。足厥陰之脈，絡陰器，抵小腹，上貫膈注於肺。此病足太陰厥陰之經，而上為心疝，故取足太陰厥陰於下，去其血絡則心痛止矣。】

喉痺，舌卷，口中乾，煩心，心痛，臂內廉痛不可及頭，取手小指次指爪甲下，去端如韭葉。
【`馬蒔`曰：此言刺喉痺之法也。《素問》[陰陽]別論云：一陰一陽結謂之喉痺，則喉痺明係手厥陰心包絡、手少陽三焦經也。其病舌卷而短，口中作乾，心煩且痛，臂之內廉亦痛，不能舉之以上及於頭，當取手小指之次指即第四指也，係手少陽三焦經，其穴在次指之端，名關衝，去爪甲如韭葉者，是也。】
【`張志聰`曰：心包絡之脈，起於胷中，出屬心包絡，上通於心，下絡三焦，是主脈所生病者，煩心心痛，相火上炎，則喉痺舌卷，口中乾。取小指次指之井穴，乃手少陽經之關衝，瀉其相火，則諸病自平矣。】

目中赤痛，從內眥始，取之陰蹻。
【`馬蒔`曰：此言刺目中赤痛之法也。目中赤痛，從內眥始者，乃足太陽膀胱經之睛明穴也。膀胱與腎為表裏，當取腎經之照海穴以補之，所謂病在上者取之下，而補陰則陽退也。此穴乃陰蹻脈氣所發，故曰取之陰蹻也。按前[癲狂]篇以目外眥為銳眥，而眼之上屬於外眥，以內近鼻者為內眥，而眼之下屬於內眥，此篇以目之赤痛，從內眥始者，刺腎經，正以睛明屬膀胱者，與腎為表裏也。又本經[論疾診尺]篇有云：脈從上下者，太陽病。則眼之上似乎屬膀胱經，推之與眼之下屬內眥者相同矣。殊不知太陽之脈氣盡行於頭，故其病自上而下者如此，非有彼此不同也。至於下文所謂從下上者陽明病，從外走內者少陽病，義亦如此。須知從內走外者，亦太陽病也，特未之明言耳。】
【`張志聰`曰：此論外淫之邪，入於三陽之經，而證見於上中下也。目中赤痛，從內眥始，病足太陽之經而在上也。太陽之脈，起於目內眥，與陰蹻陽蹻會於睛明，故當取之陰蹻以清陽熱。】

風痙，身反折，先取足太陽及膕中，及血絡，出血。中有寒，取三里。
【`馬蒔`曰：此言刺風痙之法也。感風而體強者曰風痙，其身反折而不能伸，此乃足太陽膀胱經證也。當先取足太陽膀胱經之委中穴，其有血絡者出之。如有寒而不止於風，則取足陽明胃經之三里以刺之。】
【`張志聰`曰：此風邪入於太陽之經而證見於中也。夫陽病者不能俯，陰病者不能仰。太陽之經脈循於背，風入於中，則筋脈強急而身反折矣。先取足太陽之委中，出其血。絡中有寒者，取足陽明之三里以補之。蓋經脈血氣，陽明水穀之所生也。】

癃，取之陰蹻及三毛，上及血絡，出血。
【`馬蒔`曰：此言刺癃者之法也。膀胱不利為癃，謂小便不通也。膀胱與腎為表裏，當取腎經之照海穴以刺之，乃陰蹻脈氣所發也。及肝經之大敦穴，在足大指外側之三毛。上及二經之有血絡者，皆取之出血。`李東垣`曰：腎主閉藏，肝主疏泄，則取之兩經也宜矣。】
【`張志聰`曰：此病足太陽之經而在下也，三焦下俞出於委陽，並太陽之正，入絡膀胱，約下焦，實則閉癃，故亦取之陰蹻。蓋陰蹻與陽蹻，相交於太陽之睛明，陽入於陰，陰出於陽。陽蹻乃足太陽之別，瀉其陰蹻，則太陽之經邪，從蹻脈而出矣。三毛，足厥陰之大敦，肝所生病者為閉癃，故及三毛之經，上有血絡者，以出其血。夫太陽之氣主於膚表，邪之中人，始於皮毛，是以皮毛之邪，而轉入於太陽之經也。按前章論外因之邪，在於表陽之氣分，是以七日來復，八日再經，如與五臟之氣交爭，則為外內出入。此復論外內之病轉入於經，外者入陽，內者入陰，各不相干涉矣。`沈亮宸`曰：四時篇論小腹痛腫，不得小便，邪在三焦約，取之太陽大絡，視其絡脈與厥陰小絡結而血者，此癃在太陽三焦，亦兼取厥陰之絡。蓋厥陰之氣，生於膀胱水中，母能令子實，實則瀉其子也。按本經以鍼合理數，以人配天地陰陽，乃修身養性治國治民之大本，其於救民之疾苦，分表裏陰陽邪正虛實，陰陽血氣經絡臟腑，五行六氣生剋補瀉，各有其法，學者以鍼刺之理，引而伸之，施於藥石，妙用無窮。】

男子如蠱，女子如怚，身體腰脊如解，不欲飲食，先取涌泉見血，視跗上盛者，盡見血也。 【 怚，音粗。】
【`馬蒔`曰：此言刺男女成脹鬱證之法也。怚，當作疽。男子有脹病，如犯蠱毒相似；女子有鬱病，如成疽疾相似。其身體腰脊俱如解分，不相連屬，又不欲飲食，此病在上者當取之下，宜先取腎經涌泉穴，以見血，又視足面之為跗上者，其血絡盛處，盡取之以見血，蓋指足陽明胃經也。】
【`張志聰`曰：通篇論外因內因之病，此復結外內之正氣焉。蓋外內之病，皆傷人之陰陽血氣，而陰陽血氣，本於先天之精氣，生於後天之穀精，從內而外者也。先天之精，腎臟之所主也；水穀之精，胃腑之所生也。臍下丹田為氣海，胞中為血海。男子以氣為主，女子以血為主。故曰男子如蠱，女子如怚。怚，當作阻，形容其血氣之留滯於內也。身體腰脊如解，形容血氣之病於外也。身體，脾胃之所主也。腰脊，腎之腑也。不欲飲食，胃氣逆也。此外內之邪，而傷其外內之正氣也。故當先取腎臟之涌泉，再取胃腑之趺陽，於跗上盡見其血者，通其經而使血氣之外行也。蓋言千般病難，不越外內二因，而外內之病，總傷人之陰陽血氣，知其生始出入之本原，能使血氣調和，陰陽固密，非惟苛疾不生，更可延年不老，聖人之教化大矣。女子如阻者，如月經之阻隔也。男子無月事之留阻，故曰如蠱。】

# 厥病
★ 靈樞·厥病篇第二十四
【`馬蒔`曰：首節有厥頭痛、厥心痛等病，故名篇。然此厥之為義，乃氣逆而以此連彼之謂也，實與《素問》之[厥]論不同。】

厥頭痛，面若腫，起而煩心，取之足陽明太陰。厥頭痛，頭脈痛，心悲善泣，視頭動脈反盛者，刺盡去血，後調足厥陰。厥頭痛，貞貞頭重而痛，瀉頭上五行行五，先取手少陰，後取足少陰。厥頭痛，意善忘，按之不得，取頭面左右動脈，後取足太陰。厥頭痛，項先痛，腰脊為應，先取天柱，後取足太陽。厥頭痛，頭痛甚，耳前後脈涌有熱，瀉出其血，後取足少陽。真頭痛，頭痛甚，腦盡痛，手足寒至節，死不治。頭痛不可取於腧者，有所擊墮，惡血在於內。若肉傷痛未已，可則刺，不可遠取也。頭痛不可刺者，大痺為惡，日作者，可令少愈，不可已。頭半寒痛，先取手少陽陽明，後取足少陽陽明。 【 行，音杭。】
【`馬蒔`曰：此言頭痛有厥痛，有真痛，其諸證皆有刺之之法也。厥頭痛者，邪氣逆於他經，上干於頭而痛也。其氣不循經隧，而有逆行之意，故亦名之曰厥。真頭痛者，邪氣專入頭腦而痛，非由他經之所干也。有厥頭痛者，面腫於外，心煩於內，當取足陽明胃經、足太陰脾經以刺之。有厥頭痛者，心悲而善泣，當視其頭之動脈反盛者刺之，以盡去其血，後調足厥陰肝經以刺之。有厥頭痛者，貞貞然而不移，其頭甚重而痛，當瀉頭上之五行，每行有五，共二十五穴，其中行督脈經之上星、顖會、前頂、百會、後頂穴是也。次兩旁，即足太陽膀胱經之五處、承光、通天、絡卻、玉枕穴是也。又次兩旁，即足少陽膽經之臨泣、目窻、正營、承靈、腦空穴是也。又先取手少陰心經，後取足少陰腎經之穴以刺之。有厥頭痛者，其意善忘，按其痛處又無定所，當取頭面左右之動脈，後取足太陰脾經之穴以刺之。有厥頭痛者，其項先痛，而腰脊隨痛以應之，當取足太陽膀胱經之天柱穴，復取本經之他穴以刺之。有厥頭痛者，頭痛已甚，其耳前後之脈，涌起而熱，當瀉其熱脈之血，後取足少陽膽經之穴以瀉之。有真頭痛者，頭痛最甚，其腦盡痛，如手足盡冷，皆至於節，當為死不治也。有頭痛不可取腧穴以刺之者，以其有所擊墮，惡血在於內，亦能令人頭痛，所以不可取於腧穴也。若擊墮之處，肉有所傷，而頭痛未已，可取鍼以側刺其頭痛之處，不必遠取諸穴以刺之也。則，同側。有頭痛不可刺者，以其素成大痺而為惡患，亦能令人頭痛，若此痛日發者，止可令其略愈，不能使之終已也。有頭之半冷痛者，先取手少陽三焦經、手陽明大腸經，後取足少陽膽經、足陽明胃經以刺之。】
【`張志聰`曰：此章論經氣五臟厥逆為病也。夫三陰三陽，天之六氣也；木火土金水，地之五行也。在天呈象，在地成形。地之五行，化生五臟；天之六氣，配合六經。是五臟相通，移皆有次，六氣旋轉，上下循環，若不以次相傳，則厥逆而為病矣。再按在天丹黅蒼素元之氣，經於五方之分，化生地之五行，地之五行，上呈三陰三陽之六氣，此天地陰陽五運六氣互相生成者也，而人亦應之。故曰，東方生風，風生木，木生酸，酸生肝；南方生熱，熱生火，火生苦，苦生心。此五臟之形氣，生於地之五行而本於天之六氣，十二經脈外合六氣而本於臟腑之所生，臟腑經氣之相合也。《靈》，《素》經中，凡曰太陽、少陽、陽明、太陰、少陰、厥陰，此論在六氣，或有及於六經，若曰肝心脾肺腎，此論在臟腑經脈，而或涉於六氣，此陰陽離合之道也。夫陰陽出入，寒暑往來，皆從地而出，自足而上，是以賢人上配天以養頭，下象地以養足，中傍人事以養五臟。苛失其養，則氣厥而為頭痛，臟厥而為心痛矣。陽明之氣，上出於面，厥氣上逆於頭，故為頭痛面腫，陽明是動則病心欲動，故起而心煩，此陽明之氣，上逆於頭，而為厥頭痛也，故當取之足陽明。陽明從中見太陰之化，故兼取之太陰。此厥逆在氣而不及於經也。夫三陰三陽之氣，皆從下而上，有厥在氣而不及於經者，有厥在氣而轉入於經脈者，經氣外內相通，可離而可合也。是以上文止論氣厥，此以下論氣厥而上及於經脈焉。逆在脈，故頭脈痛，厥陰為闔，闔折則氣絕而喜悲。逆在氣，故心悲善泣。視頭動脈反盛者，刺之盡去其血，以瀉脈厥，後調足厥陰以通其氣逆焉。此厥陰之氣，厥逆於上，轉入於經而為厥頭痛也。貞貞，固而不移也。頭上五行，取足太陽經之五處、承光、通天、絡卻、玉枕。少陰太陽主水火陰陽之氣，上下標本相合，是以先瀉太陽，次取手少陰，後取足少陰也。此少陰之氣，厥逆於上，轉及於太陽之經而為厥頭痛也。經云：氣並於上，亂而喜忘。脾藏意，太陰之氣厥逆，則脾臟之神志昏迷，故意善忘也。頭主天氣，脾主地氣。按之不得者，地氣上乘於天，入於頭之內也。先取頭面左右之動脈，以瀉其逆氣，後取足太陰以調之，蓋頭面左右之動脈，足陽明之脈也，此太陰之氣，厥逆於上，及於頭面之脈，而為厥頭痛也。夫陰陽六氣，皆循經而上，太陽之脈，從頭項而下循於腰脊，太陽之厥頭痛，項先痛而腰脊為應，此逆在氣而應於經，故先取項上之天柱以瀉其逆，後取足太陽以調之。此太陽之氣，上逆於頭而為厥頭痛也。少陽之上，相火主之，火氣上逆，故頭痛甚，而耳前後脈涌有熱，先瀉出其血，而後取其氣。此少陽之氣厥入於頭項經脈而為厥頭痛也。上論三陰三陽之氣厥而為頭痛，不因於外邪也。若真頭痛者，非六氣之厥逆，乃客邪犯腦，故頭痛甚腦盡痛。頭為諸陽之首，腦為精水之海。手足寒至節，此真氣為邪所傷，故死不治。至於擊墮傷頭而為頭痛者，不可取之俞也。夫有所擊墮，惡血在於內，若肉傷痛未已，可則在此痛處而刺之，不可遠取之俞。蓋言痛在頭而取之下者，乃在下之氣厥逆於上，經氣上下交通，若有所傷而痛者，非經氣之謂也。其大痺而為頭痛者，亦不可刺其俞也。大痺者，風寒客於筋骨而為惡也。日作者，當取之筋骨，可令少愈，如不止，不可已，宜再取。蓋風寒之邪，深入於筋骨，故不可取之俞，而亦不能即愈。若寒邪客於經脈，則為偏頭痛。蓋寒傷榮，故為寒痛。手足三陽之脈，上循於頭，左者絡左，右者絡右，傷於左則左痛，傷於右則右痛，非若厥氣上逆而通應於頭也。手足少陽陽明之脈，皆分絡於頭之左右，先取手而後取足者，手經之脈，上於頭而交於足經也。不取太陽者，太陽之在中也。按《靈》、《素》二經，凡論六氣後列經証一條，論六經後列氣證一則，此先聖之婆心，欲後學之體認。`沈亮宸`曰：千般疢難，不越三因：厥頭痛者，內因之氣厥也。真頭痛者，淫邪犯腦也；大痺者，風寒逆於脈外也；頭半痛者，寒邪客於脈中也，此外因之疾也。有所擊墮者，不內外因也。以此詳之，病由都盡。若人能慎養，內使血氣和調，陰陽順序，外使元真通暢，腠理固密，不令淫邪干忤，更能保身忍性，無有擊墮之虞，可永保其天年，而無夭枉之患矣。】

厥心痛，與背相控，善瘈，如從後觸其心，傴僂者，腎心痛也，先取京骨、崑崙；發狂不已，取然谷。厥心痛，腹脹胷滿，心尤痛甚，胃心痛也，取之大都、太白。厥心痛，痛如以錐鍼刺其心，心痛甚者，脾心痛也，取之然谷、太谿。厥心痛，色蒼蒼如死狀，終日不得太息，肝心痛也，取之行間、太衝。厥心痛，臥若徒居，心痛間，動作痛益甚，色不變，肺心痛也，取之魚際、太淵。真心痛，手足青至節，心痛甚，旦發夕死，夕發旦死。心痛不可刺者，中有盛聚，不可取於腧。腸中有蟲瘕及蛟蛕，皆不可取以小鍼。心腸痛，憹作痛，腫聚，往來上下行，痛有休止。腹熱喜渴，涎出者，是蛟蛕也，以手聚按而堅持之，無令得移，以大鍼刺之，久持之，蟲不動，乃出鍼也。㤣腹，憹痛，形中上者。 【 瘕，音賈。蛕，音賄。㤣，音烹。】
【`馬蒔`曰：此言心痛者，有厥痛，有真痛，其諸證皆有刺之之法也。厥心痛者，邪氣入於五臟，五臟氣來干心而痛，如下文腎心痛之類是也。真心痛者，邪氣自入於心而痛，非由他經之所干也。有厥心痛者，心與背相控引而痛，且善瘈如驚風之狀，如從背後向前來觸其心，而形似傴僂者，正以腎經有邪，而心因以痛，謂之腎心痛也。腎與膀胱為表裏，當先取膀胱經之京骨、崑崙二穴。如發鍼而痛未已，又取腎經之然谷穴以刺之。有厥心痛者，腹脹胷滿，心尤痛甚，乃胃經有邪，而心因以痛，謂之胃心痛也。胃與脾為表裏，當取脾經之大都、太白以刺之。有厥心痛者，其痛如以錐鍼刺其心，心遂痛甚，乃脾經有邪，而心因以痛，謂之脾心痛也。當取腎經之然谷、太谿二穴以刺之。有厥心痛者，其色蒼蒼然如死狀，終日欲一太息而不可得，乃肝經有邪，而心因以痛，謂之肝心痛也。當取肝經之行間、太衝二穴以刺之。有厥心痛者，臥若獨居，其心覺痛，間或動作，其痛益甚，是動靜皆痛也。面色不變，乃肺經有邪，而心因以痛，謂之肺心痛也。當取肺經之魚際、太淵穴以刺之。有真心痛者，手足之色，青至指節，心痛更甚，此乃邪入於心，其死在旦夕間也。有心痛不可取於腧穴者，以其中有盛聚，而心因以痛，與外之腧穴無涉，故不可取於腧穴也。有腸中有蟲瘕及蛟蛕而痛者，皆當取以大鍼，而不可取以小鍼也。然何以驗之？其心與腸痛，懊憹不能自寧，或時腫聚，或時往來上下而行，但痛有休止耳。又腹中熱，口中渴，且出涎，是乃蛟蛕為祟也。刺之之法，當以手撮聚按捺而堅持之，無令得以移動，遂以第九大鍼刺之。且其手宜久持之，蟲不能動，遂乃出鍼。然欲知有蟲，不但如前病證而已。㤣至於腹而懊憹作痛，其蟲形中上而升者，即可以蟲治也。】
【`張志聰`曰：此論五臟之經氣厥逆，而為厥心痛也。臟真通於心，心藏血脈之氣也，是以四臟之氣厥逆，皆從脈而上乘於心。背為陽，心為陽中之太陽，故與背相控而痛，心與背相應也。心脈急甚為瘈瘲，如從後觸其心者，腎附於脊，腎氣從背而上注於心也。心痛故傴僂而不能仰，此腎臟之氣，逆於心下而為痛也。先取膀胱經之京骨、崑崙，從腑陽而瀉其陰臟之逆氣；如發鍼不已，再取腎經之然谷，此臟氣厥逆從經脈相乘，與六氣無涉，故不曰太陽少陰，而曰崑崙、然谷。胃氣上逆，故腹脹胷滿，胃氣上通於心，故心痛尤甚。脾與胃以膜相連，而為胃之轉輸，故取脾經之大都、太白，以輸胃之逆氣，上乃從腑瀉臟，此復從臟瀉腑，皆雌雄相合，經氣交通之妙用。夫五臟之血氣，皆從胃腑而生，故經中凡論五臟，多兼論其胃焉。脾脈上膈注心中，故痛如以錐刺其心。然谷當作漏谷，太谿當作天谿。肝主色而屬春生之氣，肝氣厥逆，故色蒼蒼如死狀。肝病則膽氣亦逆，故終日不得太息。此肝氣逆乘於心，而為肝心痛也。故取本經之行間太衝以疏其逆氣。夫肺主周身之氣，臥若徒然居於此者，氣逆於內而不運用於形身也。動作則逆氣內動，故痛或少間，而動則益甚也。夫心之合脈也，其榮色也，肺者心之蓋，此從上而逆於下，故心氣不上出於面而色不變也。取肺經之魚際、太淵以瀉其逆。若四臟厥逆而為心痛者，從經脈而薄於心之分也。心為君主之官，神明出焉，故心不受邪，若傷其臟真而為真心痛者，不竟日而死矣。蓋心乃太陽之火，應一日而遶地一周，心氣傷故不終日而死。夫寒熱，天之氣也，青赤，五行之色也，故真頭痛者，寒至節，真心痛者，青至節也。有心痛之因於氣者，又不可取之於腧，蓋盛聚者，五臟之逆氣太盛聚於中而為心痛，非循脈之上乘也。此論五臟之經脈厥逆，而末結氣證一條，蓋以證明經氣之各有別也。故止曰不可取於腧，而不言其治法也。若蟲瘕蛟蛕，亦能為心痛也。蟲瘕者，癥瘕而成形也。蛟蛕者，蚘蟲也。蛟蛕生於腸胃之中，蛟蛕而為心痛者，六腑之氣，亦上通於心也。蟲瘕積於腸胃之外，蟲瘕而為心痛者，心主神明正大端居於上，即宮城郛郭之間，亦不容其邪也。皆不取以小鍼者，謂不涉於經絡皮膚也。憹者，懊憹不安也。腫聚者，蠱聚而壅於胸腹之間，上行則痛，歸下則安，故痛有休止也。蟲瘕蛟蛕，皆感濕熱以生聚，故腹熱；蟲欲飲，故喜渴；蟲動則廉泉開，故涎下也。見此諸證，是蛟蛕也。以手聚按而堅持之，無令得移，以大鍼刺之，久持之，蟲不動，則蟲已斃而乃出鍼也。若腹㤣滿而心中懊憹作痛者，乃瘕聚之形類，從中而上者也。】

耳聾無聞，取耳中。耳鳴，取耳前動脈。耳痛不可刺者，耳中有膿，若有乾耵聹，耳無聞也。耳聾，取手小指次指爪甲上與肉交者。先取手，後取足。耳鳴，取手中指爪甲上，左取右，右取左。先取手，後取足。 【 耵，音頂。聹，乃頂切。】
【`馬蒔`曰：此言刺耳病諸證之法也。有耳聾無聞者，取耳中聽宮穴以刺之，係手太陽小腸經。有耳鳴者，取耳中動脈，即耳門穴，係手少陽三焦經。有耳痛不可刺者，以耳中有膿故也。若膿積而為乾耵聹，則耳必無聞，須出此乾耵聹而痛可止。有耳至聾者，當取手小指之次指爪甲上與肉交者，即手少陽三焦經關衝穴也。先取此手穴，後取足少陽膽經之竅陰以刺之。有耳鳴者，當取手之中指爪甲上，即手厥陰心包絡經中衝穴。左鳴取右，右鳴取左，先取手經，後取足厥陰肝經大敦穴以刺之。】
【`張志聰`曰：此言經氣之厥逆，從經而氣，從足而手，自下而上也。故逆在上之經絡而為耳聾耳鳴者，即從耳間之絡脈以取之。若氣之上逆而為耳聾耳鳴者，當取手足之指井，先取手而後取足。蓋六氣止合六經，其逆盛而躁者在手，故陰陽二氣厥逆，而為耳聾耳鳴者，從足而手，手而頭也。若有膿而痛者，有乾耵聹而耳聾無聞者，此又與經氣無涉，故不可刺耳間之絡脈，及手足之指井也。按小指次指者，乃手少陽之關衝。手中指者，乃手厥陰之中衝。後取足者，乃足厥陰之大敦。手足三陰之脈，皆不上循於頭，亦非左絡右而右絡左，此因氣之上逆而為耳聾耳鳴也。蓋耳者腎之竅，厥陰主春，少陽乃初生之氣，皆生於腎臟之水中，所生氣之厥逆，則母臟之外竅不通，是以取手足之指井，乃經氣之所出也。夫首論厥頭痛者，因氣厥而及於經，次論厥心痛者，因臟厥以及於脈，乃臟腑經氣之相通也。此復論厥在經絡者，即取之絡厥，在氣分者，即取手足之指井以疏其氣，此經氣離合之道也。陰陽出入，寒暑往來，皆從地而出，自足而上，是以先取陽而後取陰，氣從陰而陽也。先取手而後取足，氣從足而手也。】

足髀不可舉，側而取之，在樞合中，以員利鍼，大鍼不可刺。
【`馬蒔`曰：此言足髀不能舉者，有當取之穴，當用之鍼也。足髀皆不能舉者，當側臥而取之於髀樞中，即足少陽膽經之環跳穴也。用第六員利鍼以刺之，其第九大鍼不可刺也。】
【`張志聰`曰：此承上文而言經氣之厥逆於下者，即從下而取之也。夫陰陽之氣，雖從下而生，然上下升降，環轉無端，故有從下而逆於上者，有從上而逆於下者，皆隨其所逆而取之也。足髀不可舉者，少陽之氣厥於下也。側而取之者，側臥而取之也。樞合中，乃髀樞中之環跳穴，必深取而後得之。以員利鍼，而大鍼不可刺者，此逆在氣而不在經，故當淺刺膚腠之間以疏氣，不必深取於經穴也。】

病注下血，取曲泉。
【`馬蒔`曰：此言下血者有當刺之穴也。凡病注下血者，以肝不能納血也，當取肝經之曲泉以刺之。】
【`張志聰`曰：病注下血者，此厥在氣而入於經也。厥陰肝經主血，此厥陰之氣厥於經，故當取本經之曲泉以止血。夫氣為陽，血為陰，上為陽，下為陰，故氣從下而上逆於經絡者，則為氣閉之耳聾耳鳴，氣從上而下逆於經絡者，則為病注下血。】

風痺淫濼，病不可已者，足如履冰，時如入湯中，股脛淫濼，煩心頭痛，時嘔時悶，眩已汗出，久則目眩，悲以喜恐，短氣不樂，不出三年死也。 【 樂，入聲。】
【`馬蒔`曰：此言風痺之有諸證者，不出三年死也。夫病名風痺者，其邪氣淫泆消濼，病難得愈，足如履冰之寒，又如入湯之熱，寒熱無常，下則股脛淫濼不寧，中則心煩而不靜，上則頭痛不安，時嘔時悗，眩暈既已，則汗出，久則又眩，悲哀既已，則或喜或恐，或短氣，或不樂，此其陰陽不和，臟腑不營，營衛不交，血氣偏勝，其死當在三年之內耳。】
【`張志聰`曰：此論厥氣之分乘於上下也。風痺淫濼，乃痺逆之風邪，淫濼於上下，蓋風之善行而數變也。夫陰陽之道，分則為三陰三陽，應於經脈，則又有手足之分，合而論之，總歸於陰陽二氣。水火者，陰陽之徵兆也。心腎者，水火之形臟也。風邪淫濼於上下，故病不可已。蓋寒之則傷心主之火，熱之則傷腎臟之陰，病不可治，故不可已也。淫濼於下，故足如履冰，感寒水之氣也。時或淫濼於上，則如入湯中，感火熱之氣也。股脛淫濼，淫及於下之足脛，煩心頭痛，淫及於上之頭首也。時嘔時悶，有時而逆於中也。諸脈皆會於目，眩者，淫於經脈之血分也。毛腠疏則汗出，汗出者，淫於毛腠之氣分也。水之精為志，火之精為神，志與心精共湊於目，故久則目眩也。喜為心志，恐為腎志，心悲名曰志悲，悲以喜恐者，心腎之神志傷而悲泣也。腎為生氣之原，短氣者，傷其腎氣也。不樂者，傷其心氣也。不出三年死者，不過盡水火陰陽之數周也。此篇論厥逆為病，有經氣五臟陰陽邪正之分。】


# 病本
★ 靈樞·病本篇第二十五
【`張志聰`曰：內無問答辭，乃申明上下文厥逆之義。】

先病而後逆者，治其本。先逆而後病者，治其本。先寒而後生病者，治其本。先病而後生寒者，治其本。先熱而後生病者，治其本。先泄而後生他病者，治其本。必且調之，乃治其他病。先病而後中滿者，治其標。先病而後泄者，治其本。先中滿而後煩心者，治其本。有客氣，有同氣，大小便不利，治其標。大小便利，治其本。病發而有餘，本而標之，先治其本，後治其標。病發而不足，標而本之，先治其標，後治其本。謹詳察間甚，以意調之。間者并行，甚為獨行。先大小便不利，而後生他病者，治其本也。 【 間，去聲。】
【`馬蒔`曰：此言凡病皆當先治其本，唯中滿及大小便不利者，則不分為本為標而先治之也。夫先病曰本，後病曰標。故凡先生初病，而後病勢逆者，必先治其初病之為本。若先病勢逆而後生他病者，則必以病勢逆之為本而先治之也。凡先生寒病而後生他病者，必先治寒病之為本，若先生他病而後生寒病者，則又以他病之為本而先治之也。凡先生熱病而後生他病者，必先治熱病之為本。若先生泄病而後生他病者，則亦以泄病之為本而先治之也。蓋病有不同，必且先調其本，乃治其他病耳。唯有先生他病而後中滿者，則不治其本，而必先治中滿之為標。至於先生他病而後生泄病者，則亦治其他病之為本，而不治其泄病之為標也。然不唯中滿為標者之當治，雖先生中滿而後生煩心之病，則中滿為本亦必先治中滿矣。夫不分為本為標，而必先治中滿者，何也？正以人之病氣有二，病本不相同，而乃彼此相傳者，謂之客氣也。有二病之氣，本相同類，而乃彼此相傳者，謂之同氣也。即如先中滿而後大小便不利者，乃病之同氣也。正以有中滿之病者，必至於大小便之不利耳。此則必先治大小便不利者之為標，而不治中滿之為本也。若大小便利者，則先治中滿之為本，而不必治大小便之利者矣。且百病之標本當分，而虛實之大勢宜審，即如病發而有餘，則邪氣勝也，當先治其本以瀉其邪，而後治其標，則諸病可漸平矣。所謂本而標之也。此凡病先治其本之謂也。病發而不足，則正氣虛也，當先治其標以去他病，而後治其本，則本體自可補，所謂標而本之也。此中滿大小便不利，先治其標之謂也。且百病之生也，有五臟相剋，而病勢日甚者謂之甚，如肝剋脾，脾剋腎之類是也。有五臟間傳而病勢未甚者，謂之間，如肝傳心，心傳脾之類是也。謹當察其間甚，以意調之。間者，病證并行而勢輕；甚者，病證獨行而勢重。所謂中滿與大小便不利者，即并行之病也。故先大小便不利，而後生他病者，亦治大小便不利之為本，而後治他病之為標也。蓋以中滿對別病而言，固必先治中滿，若以中滿對大小便不利而言，則又先治大小便之不利也。此與《素問》[標本病傳]論相同，乃治病者之樞要也。】
【`張志聰`曰：此承前數章之義，分別標本外內先後之治法焉。先逆先寒先熱者，先病天之六氣也。先病者，先病人之經氣也。先病而後逆者，人之形體先病，而後致氣之厥逆，故當先治其本病。先逆而後病者，先感天之六氣，病吾身之陰陽，以致氣逆而為病者，故當先治其天之本氣。先寒而後生病者，先感天之寒邪，而致生六經之病，故當先治其本。寒先病而後生寒者，吾身中先有其病，而後生寒者，當先治其本。病先熱而後生病者，先感天之熱邪，而致生形身之病。故當先治其天之本熱。天之六氣，風寒熱濕燥火也。人之六氣，六經三陰三陽也。人之陰陽，與天之六氣相合，故有病本而及標者，有病標而及本者。此節以先病為本，後病為標。泄者，脾胃之病也，脾屬四肢，而主肌肉他病者，因脾病於內，而生四肢形體之病，故當先治其本病，必且調其脾胃，而後治其他病焉。中滿者，腹中脹滿，脾胃之所生也。先病而後中滿者，因病而致中滿也。則當先治中滿之標病，而後治其本病。先病而後泄者，因病而致飧泄也，當先治其本病而泄自止矣。脾所生病者，上走心為噫，先中滿而後煩心者，脾病上逆於心也，故當治其本病。夫人之臟腑形骸經脈血氣，皆本於脾胃之所生，上節論天之客氣，與人之陰陽外內交感而為病，此論人之本氣為病，又當以脾胃為根本也。所謂先病先逆先寒先熱先泄中滿之為病，有客氣而有同氣者也。客氣者，天之六氣也。同氣者，吾身中亦有此六氣，與天氣之相同也。有客氣之為病者，有本氣之為病者，皆傷人之正氣。傷則氣不化而二便不利矣。故大小便不利者治其標，大小便利者治其本。蓋客氣之病，從外而內，本氣之病，從內而外，大小便不利者，病氣皆入於內，故當治其標而從下解大小便利者，病氣皆在於外，故當治其外之本病。[六微旨]論曰：少陽之上，火氣治之；陽明之上，燥氣治之；太陽之上，寒氣治之；厥陰之上，風氣治之；少陰之上，熱氣治之；太陰之上，濕氣治之。所謂本也。本之下，氣之標也。蓋以風寒暑濕燥火六氣為本，以三陰三陽六氣為標。有餘者，邪氣之有餘，不足者，正氣之不足。故病發而有餘，本而標之，先治其風寒暑濕之本氣，而後調其三陰三陽之標，謂當先散其邪而後調其正氣，如病發而不足，標而本之，當先調其陰陽，而後治其本氣，此標本邪正虛實之治要也。再當謹察其間甚，以意調之，問者，邪正虛實之相間，故當并行其治。蓋以散邪之中，兼補其正，補正之內，兼散其邪。甚者謂邪氣獨盛，或正氣獨虛，又當獨行其治。如邪氣甚者獨瀉其邪；正虛甚者，獨補其正，此補瀉間甚之要法也。如先大小便不利，而後生他病者，當治其二便之本。】

# 雜病
★ 靈樞·雜病篇第二十六
【`馬蒔`曰：內論雜病不一，故名篇。】

厥挾脊而痛至頂，頭沉沉然，目䀮䀮然，腰脊強，取足太陽膕中血絡。厥胸滿面腫，脣漯漯然，暴言難，甚則不能言，取足陽明。厥氣走喉而不能言，手足清，大便不利，取足少陰。厥而腹響響然多寒氣，腹中𣹬𣹬，便溲難，取足太陰。 【 𣹬，音谷。】
【`馬蒔`曰：此言刺厥病諸證之法也。厥逆為病，挾脊而痛至於其頂，頭則昏沉而不能舉，目則䀮䀮然而不明，腰脊皆強而不能屈伸，此乃足太陽膀胱有邪也，當取其膕中之穴曰委中者，以去其血絡也。厥逆為病，胷滿面腫，其脣則漯漯然而有涎出唾下之意，猝暴難言，甚則全不能言，此乃足陽明胃經有邪也，當取胃經之穴以刺之。厥逆為病，其氣上走於喉而不能言，手足皆冷，大便不利，當取足少陰腎經之穴以刺之。厥逆為病，腹中響響然而氣善走布，且多有寒氣，又𣹬𣹬然而有聲，大小便甚難，當取足太陰脾經之穴以刺之。】
【`張志聰`曰：此論客氣厥逆於經而為雜病也。足太陽之脈，起於目內眥上額交巔，從巔入絡腦，還出別下項，挾脊抵腰中。太陽之氣主於膚表，客氣始傷太陽，則經氣厥逆而為頭目項脊之病，故當取足太陽膕中血絡以瀉其邪。足陽明之脈，起於鼻，交頞中，挾口環脣，循喉嚨，入缺盆，下膈。本經曰：中於面則下陽明。蓋中於面之皮膚則面腫，下於陽明之經則為胷滿脣漯漯諸證。喉嚨者，氣之所以上下也。陽明之脈循喉嚨，逆則氣機不利，故暴難言，甚則不能言也。當取足陽明之經以瀉其邪。足少陰腎脈，循喉嚨，挾舌本，厥氣上逆於喉，故不能言。腎為生氣之原，氣逆故手足清。腎開竅於二陰，故大便不利，當取足少陰以通其逆氣。腹乃脾土之郛廓，氣厥於內，故腹響響然。太陰濕土主氣，為陰中之至陰，故寒氣多而𣹬𣹬然如水濕之聲也。地氣不升，則天氣不降，故溲便難，取足太陰以散厥逆。】

嗌乾，口中熱如膠，取足少陰。
【`馬蒔`曰：此言刺嗌乾口熱之法也。嗌咽乾燥，口中甚熱，其津液如膠之稠，當取足少陰腎經之穴以補之，水王則火衰也。】
【`張志聰`曰：夫所謂厥者，有病在下而氣厥於下者，有病在下而厥氣上逆者。如上節之厥氣走喉而不能言，乃少陰之氣上逆於喉也。此邪病少陰之氣而氣厥於下也。蓋心腎水火之氣上下時交，少陰之氣厥逆於下，而不上交於心，則火熱甚而嗌乾，口中熱如膠矣。取足少陰以散逆氣，而通水陰之上濟。】

膝中痛，取犢鼻，以員利鍼，發而間之。鍼大如氂，刺膝無疑。
【`馬蒔`曰：此言膝痛者，有當刺之穴，當用之鍼也。膝中痛，當取足陽明胃經之犢鼻穴以刺之。其所用之鍼，則第六曰員利鍼者，必發其鍼而又間刺之，非止一刺而已也。此鍼取法於氂鍼，微大其末，反小其身，令可深納，長一寸六分，刺膝用之而無疑也。】
【`張志聰`曰：按以上乃邪客陰陽之氣而為氣厥，即有見經證者，乃邪在氣而迫及于經也。此以下復論邪入於經，而經脈之厥逆，故曰鍼大如氂，刺膝無疑。[九鍼]論曰：六者，律也。律者，調陰陽四時而合十二經脈。虛邪客於經絡而為暴痺者也，故為之治鍼，必令尖如氂，且圓且銳，中身微大，以取暴氣。此邪客於足陽明之經而為膝中痛者，當以如氂之鍼而刺膝痛之無疑也。意言邪在氣而致氣厥者，當取之氣穴，邪客於經絡而為經痛者，當取之經穴無疑也。`張開之`曰：暴痺者，不從氣而轉入，乃直中於脈而為脈痺也。犢鼻乃足陽明胃經穴，不因於氣，故曰取犢鼻，而不曰陽明。以下取手足之三陽者，經氣之合病也。】

喉痺，不能言，取足陽明；能言，取手陽明。
【`馬蒔`曰：此言喉痺者，當審其能言不能言，而分經以刺之也。】
【`張志聰`曰：喉痺者，邪閉於喉而腫痛也。足陽明之脈，循喉嚨挾於結喉之旁，故邪閉則不能言矣，當取之足陽明。手陽明之脈，在喉旁之次，故能言者取手陽明。】

瘧，不渴間日而作，取足陽明；渴而日作，取手陽明。
【`馬蒔`曰：此言瘧證者，當審其渴不渴，間作日作，而分經以刺之也。】
【`張志聰`曰：瘧氣隨經絡，沉以內薄，間日而作者，其氣舍深內薄於陰而不得出。足陽明之脈，屬胃絡脾，應地氣之在下，其道遠，故間日而作。地為陰，故不渴。手陽明之脈，屬大腸絡肺，應天氣之在上，其道近，故日作。天為陽，故渴也。`沈亮宸`曰：按《素問》[瘧]論云：其間日者，邪氣與衛氣客於六腑，而有時相失，不能相得，故休數日乃作。夫手陽明者肺之腑，手太陽者心之腑，手少陽者心主包絡之腑，此三腑者，主氣主火而應於上，故渴而日作。足陽明者脾之腑，足太陽者腎之腑，足少陽者肝之腑，此三腑者，主血主水而在下，故不渴而間日作。獨取手足陽明者，身半以上手陽明皆主之，身半以下足陽明皆主之。】

齒痛，不惡清飲，取足陽明；惡清飲，取手陽明。 【 惡，去聲。】
【`馬蒔`曰：此言齒痛者，當審其惡冷飲不惡冷飲，而分經以刺之也。胃經惡熱不惡寒，大腸惡寒不惡熱，故刺之者如此。】
【`張志聰`曰：手足陽明之脈，徧絡於上下之齒。足陽明主悍熱之氣，故不惡寒飲，手陽明主清秋之氣，故惡寒飲。`莫雲從`曰：齒痛，病在手足陽明之脈，惡清飲不惡清飲，手足陽明之氣也。此因脈以論氣，因氣以取脈，脈氣離合之論，蓋可忽乎哉！】

聾而不痛者，取足少陽；聾而痛者，取手陽明。
【`馬蒔`曰：此言耳聾者，當審其痛與不痛，而分經以刺之也。】
【`張志聰`曰：手足少陽之脈，皆絡於耳之前後，入耳中。手少陽秉三焦之相火，故聾而痛。手陽明當作手少陽。】

衂而不止，衃血流，取足太陽；衃血，取手太陽。不已，刺宛骨下；不已，刺膕中出血。 【 宛，同腕。衃，鋪杯切。】
【`馬蒔`曰：此言衂血者，當審其血之多寡，病之難易，而分經以刺之也。鼻中出血曰衂血。至敗惡凝聚，其色赤黑者曰衃。衃血成流，則血去多而不止於衃血也，當取足太陽膀胱經以刺之。其膕中出血，仍是膀胱經之委中穴也。若止曰衃血則不成流，而去之似少也，當取手太陽小腸經穴以刺之。其腕骨下即手少陰心經之通里穴，正以心與小腸為表裏也。】
【`張志聰`曰：陽絡傷則衂血，手足太陽之脈，交絡於鼻上。足太陽主水，故衃血流；手太陽主火，故衃血而不流。此邪薄於皮毛之氣分而迫於絡脈也。故取手足太陽以行氣，不已，刺手之經脈於腕骨下；不已，刺足之經脈於膕中。】
【`莫雲從`曰：取氣先足而手，取經脈先手而足，經氣上下環轉之不息。】

腰痛，痛上寒，取足太陽陽明；痛上熱，取足厥陰；不可以俛仰，取足少陽。
【`馬蒔`曰：此言腰痛者，當審其痛處之冷熱，及不可以俛仰，而分經以刺之也。】
【`張志聰`曰：足太陽陽明少陽厥陰之脈，皆循腰脊而上行太陽。陽明主寒水清金之氣，故痛上寒者，取足太陽陽明。厥陰風木主氣，秉中見少陽之火化，故痛上熱者，取足厥陰。不可以俯仰者，少陽之樞折也，故取之少陽。`沈亮宸`曰：腰脊者，身之大關節也。厥陰主春，少陽主夏，陽明主秋，太陽主冬。寒暑往來之氣，厥逆則為腰脊之病，故獨取此四經焉。】

中熱而喘，取足少陰膕中血絡。
【`馬蒔`曰：此言刺熱喘之法也。足少陰，腎經也。膕中血絡，足太陽膀胱經委中穴也。】
【`張志聰`曰：足少陰之脈，上行者，貫膈，注胷中，入肺絡心；下行者，循陰股內廉，斜入膕中。中熱而喘者，厥逆於下，而不得上交於心，故取足厥陰膕中血絡。`莫雲從`曰：嗌乾，口中熱如膠，乃水火之氣上下不濟，故曰取足少陰。中熱而喘，乃上下之經脈不交，故取膕中血絡。】

喜怒而不欲食，言益小，取足太陰；怒而多言，取足少陽。
【`馬蒔`曰：此言善怒者，當審其欲食不食，難言多言，而分經以刺之也。】
【`張志聰`曰：此下論陰陽喜怒飲食居處，而成內因厥逆之雜病也。暴喜傷心，暴怒傷肝。食氣入胃，散精於心肝，食飲不節，肝心氣逆，故不欲食也。音主長夏，肝心氣逆，則中氣不舒，故言益小也，當取足太陰以疏脾氣，則食氣得以轉輸，而音聲益彰矣。肝主語而在志為怒，怒而多言，厥陰之逆氣太甚，故當取中見之少陽，以疏厥陰之氣。】

頷痛，刺手陽明與顑之盛脈出血。
【`馬蒔`曰：此言刺顑痛之法也。手陽明當是商陽穴。顑之盛脈，是胃經頰車穴。】
【`張志聰`曰：此言手足陽明之經氣厥逆，皆能為頷痛也。手陽明之脈，從缺盆上頸貫頰。足陽明之氣，上走空竅，循眼系，出顑下客主人，循牙車，合陽明，并下人迎。頷在顋之下，人迎之上，此病陽明之氣，下合陽明之經而為頷痛，故不曰取足陽明，而曰顑之盛脈，蓋氣逆於顑而致脈盛也。`莫雲從`曰：足陽明之脈，起於鼻交頞中，入齒中，挾口環脣，交承漿，循頰車，上耳前，從大迎，下人迎。陽明之氣，上衝於頭，走空竅，循眼系，入絡腦，出顑下客主人，循牙車而下，始與陽明之脈相合，而并下人迎。】

項痛，不可俛仰，刺足太陽；不可以顧，刺手太陽也。
【`馬蒔`曰：此言項痛者，當審其不可俛仰，不可顧，而分經以刺之也。按俛仰屬背與腰，故曰足太陽；而顧則屬肩與項，故曰手太陽也。】
【`張志聰`曰：手足太陽之脈，皆循項而上，故皆能為項痛。足太陽之脈，挾脊抵腰中，故不可俛仰者，取足太陽。手太陽之脈，繞肩胛，故不可以顧者，取手太陽也。】

小腹滿大，上走胃至心，淅淅身時寒熱，小便不利，取足厥陰。腹滿，大便不利，腹大，亦上走胷嗌，喘息喝喝然，取足少陰。腹滿，食不化，腹響響然，不能大便，取足太陰。
【`馬蒔`曰：此言小大腹滿者，當審其諸證而分經以刺之也。小腹滿者，小腹也。腹滿者，大腹也。小腹滿者，小便不利，大腹滿者，大便不利。小腹滿者，其滿大，上走胃至心，不及胷咽也。身若淅淅然，時發寒熱，當取足厥陰肝經以刺之。大腹滿者，其滿大，亦上走胷咽，不止胃與心也。故喘息喝喝然，此則當取足少陰腎經以刺之。又有大腹滿者，其所食不化，腹中響響然布氣，此當取足太陰脾經以刺之。然凡大腹滿者，其大便不利則一也。】
【`張志聰`曰：此三陰之經氣厥逆於下，而皆能為腹滿也。[口問]篇曰：夫百病之始生也，皆生於風雨寒暑，陰陽喜怒，飲食居處，大驚卒恐，則血氣分離，陰陽破散，經絡厥絕，脈道不通，陰陽相逆，血氣不次，乃失其常。如驚怒則傷足厥陰肝，卒恐則傷足少陰腎，飲食不節則傷足太陰脾，臟氣傷則經絡厥絕，脈道不通，而皆為脹滿也。足厥陰肝脈，抵小腹，挾胃，上貫膈。厥陰之經脈厥逆，故小腹滿大；厥氣上逆，則走胃至心。厥陰者，陰極而一陽初生，故身淅淅然時有寒熱之變。肝主疏泄，小便不利者，厥陰之氣逆也。夫腎者，胃之關也，開竅於二陰。腹脹滿而大便不利者，腎氣逆而關門不利也。足少陰之脈，上貫肝膈，入肺中，循喉嚨，氣逆則及於經，故亦上走胷嗌，而喘息喝喝然，此少陰之氣逆也。足太陰主輸運水穀，脾氣厥逆，故腹滿而食飲不化。足太陰是動則病腹脹善噫，得後氣則快然如衰。腹響響然不能大便者，氣逆於中也。故當取足三陰之經以通厥逆之氣。】

心痛，引腰脊，欲嘔，取足少陰。心痛腹脹，嗇嗇然，大便不利，取足太陰。心痛，引背不得息，刺足少陰；不已，取手少陽。心痛，引小腹滿，上下無定處，便溲難，刺足厥陰。心痛，但短氣不足以息，刺手太陰。心痛，當九節次之，按已刺，按之立已；不已，上下求之，得之立已。
【`馬蒔`曰：此言心痛者，當審其諸証，而分經以刺之也。有心痛者，其痛後則引之於腰脊前則欲嘔，當取足少陰腎經以刺之。有心痛者，其腹中脹滿，嗇嗇然，大便為之不利，當取足之太陰脾經以刺之。有心痛者，其痛後引至背前，則不得喘息，當取足少陰腎經以刺之。如不已，又取手少陽三焦經以刺之。有心痛者，其痛引至小腹而滿，或上或下，痛無定處，大小便皆難，當取足厥陰肝經以刺之。有心痛者，短氣不足以息，當取手太陰肺經以刺之。有心痛者，其痛當背第九節以刺之，乃督脈經筋縮穴之處也。宜先按之，按已而刺，刺後按之，其痛當立已。如不已，則上而八椎，下而十椎，又復求之，其痛必立已矣。】
【`張志聰`曰：腰脊，腎之外腑也。腎與胃戊癸合化，心痛引腰脊而欲嘔者，腎氣上逆而為心痛也，當取之足少陰。嗇嗇，畏寒貌。太陰為陰中之至陰，陰寒故腹脹而嗇嗇然。大便不化者，土氣不化也。此足太陰之氣厥而為心痛，故當取本經以疏逆氣。腎脈從腎貫膈，入肺中，出絡心。心痛引背不得息，少陰之經脈厥逆於上而為心痛也，故當刺足少陰。不已者，腎臟之氣逆也。少陽屬腎三焦之氣，發源於腎臟，上布於胷中，故當取手少陽以瀉腎氣之逆。足厥陰肝脈，抵小腹，別貫膈，上注肺。心痛引小腹滿者，厥陰之經絡上逆也。上下無定處，溲便難者，厥陰之氣逆也。此經氣並逆，當刺足厥陰之經，經脈通則氣亦疏利矣。肺主氣而司呼吸，心系上連於肺，心痛但短氣不足以息者，但逆在肺而為心痛也，當刺手太陰以通肺氣之逆。夫足太陰少陰厥陰而為心痛者，臟氣上逆而為痛也。肺乃心之蓋，故但短氣不足以息。此病在本臟而應於心也，四臟皆然，故無真心痛之死證。然五種心痛，因臟氣之上乘而為痛也。次者，俞穴之旁也。九節次之者，肝俞次旁之魂門也。肝臟之魂，心臟之神，相隨而往來出入，故取之魂門以通心氣。按已而刺，出鍼而復按之，導引氣之疏通，故心痛立已。九節之上，乃膈俞旁之膈關，下乃膽俞次之陽綱。心氣從內膈而通於外，故不已當求之上以通心神，求之下以舒魂氣。得之者，得其氣也。《金匱玉函》曰：經絡受邪，入臟腑，為內所因。前章之厥心痛，乃五臟之血脈相乘，故有真心痛之死證。此因氣而痛，故按摩導引可立已也。前章刺血脈，曰崑崙、然谷、魚際、太淵；此取臟氣，曰太陰、厥陰、少陰、少陽。】
【`沈亮宸`曰：七節之旁，中有小心。如逆傷心氣者，環死，故取之魂門，以通心氣，不得已而求之膈關也。`余伯容`曰：前章之厥心痛，論經脈相乘，而有兼乎氣者。此厥氣為痛，而有及於經者。】

頷痛，刺足陽明曲周動脈，見血立已；不已，按人迎於經，立已。
【`馬蒔`曰：此言刺頷痛之法也。頷痛者，當取足陽明胃經頰車穴以刺之，此穴在耳下曲頰端動脈，環遶一周，故曰曲周也。如見血，其病立已。如不已，當按人迎穴於本經以刺之，其病必已也。】
【`張志聰`曰：頷痛，當作顑痛。顑，面也。顑痛者，邪傷陽明之氣也。陽明之脈曲折於口鼻頤頰之間，故取陽明曲周動脈，見血立已。此氣分之邪，隨血而解，如不已，按人迎於經立已。前三句，論經氣之相通，所謂中於面則下陽明是也。後二句，論陽明之氣上衝於頭，而走空竅，出顑循牙車，而下合於陽明之經，并下人迎，言如不從曲折之絡脈而解，當導之入人迎而下行，其痛可立已也。蓋陽明居中土，為萬物之所歸，邪入於經，則從腸胃而出矣。】
【`余伯榮`曰：如寒傷太陽劇者，必衂，衂乃解，此皆氣分之邪，可隨血而愈。】

氣逆上，刺膺中陷者與下胷動脈。
【`馬蒔`曰：此言刺氣逆之法也。凡氣逆者，上刺膺中陷者中，即足陽明胃經膺牕穴也。及下胷前之動脈，當是任脈經之膻中穴也。蓋在中謂之胷，胷之旁為膺耳。】
【`張志聰`曰：氣逆上者，氣逆於上而不下行也。膺胷間，乃足陽明經脈之所循，刺之使在上之逆氣，下通於經也。此言陽明之氣，從人迎而下循於膺，從膺以下胷，從胷而下臍也。】

腹痛，刺齊左右動脈，已刺，按之立已；不已，刺氣街，已刺，按之立已。
【`馬蒔`曰：此言腹痛者，當刺足陽明胃經天樞穴。如不已，又刺本經之氣衝也。】
【`張志聰`曰：此承上文而言陽明之氣，循經而下行也。足陽明之脈，從膺胷而下挾齊，入氣街中。腹痛者，陽明之經厥也，故當刺齊左右之動脈。不已，刺氣街，按之立已。夫腹氣有街與衝脈於齊左右之動脈間，刺氣街而按之者，使經脈之逆氣，從氣街而出於膚表也。此論陽明之氣，上衝於頭而走空竅，出顑循牙車而下合陽明經，并下人迎，循膺胷而下出於齊之氣街。是陽明氣出入於經脈之外內，環轉無端，少有留滯，則為痛為逆矣。`沈亮宸`曰：陽明之氣，從人迎而直下於足跗，通貫於十二經脈，故上之人迎，與下之衝陽，其動也若一。氣街者，氣之徑路也，蓋絡絕不通，然後從別徑而出，非竟出於氣街也。故先刺挾齊左右之動脈，不已，而後取之氣街。】

痿厥為四末束悗，乃疾解之，日二。不仁者，十日而知。無休，病已，止。噦，以草刺鼻，嚏，嚏而已。無息而疾迎引之，立已。大驚之，亦可已。 【 嚏，音帝。】
【`馬蒔`曰：此言刺痿厥病在四末者之法也。四末，四肢也。凡痿病厥病，而手足四肢攣束悗亂，當刺四肢之穴以速解之。每日解之者，必二次。甚有不仁而無知者，切其肉不痛者是也。解之至於十日，則二十次矣，其肉亦當有知。此法行之無休，候病既已而止鍼。歲疑作臟，謂每臟以草刺鼻，必嚏，如嚏既已，當自屏其氣，無得呼吸以成息，而急以原草，迎其氣以引出之，其病可立已。設以大驚之事驚之，其病亦可已也。】
【`張志聰`曰：此復論陽明之氣，不能分布於四末而為痿厥也。痿者，手足痿棄而不為我所用。厥者，手足清冷也。夫陽明為闔，氣不通則闔折，闔折則氣無所止息，而痿疾起矣。陽受氣於四末，陽明之氣不行，故手足逆冷也。陽明居中土，為水穀之海，海之所以行雲氣於天下也，是以上文論陽明之氣，不能升降於上下，此論不得分布於四方。按悗，悶也。為四末束悗者，束縛其手足，使滿悶而疾解之，導其氣之通達也。夫按之束之，皆導引之法，猶尺蠖之欲信而先屈也。身半以上為陽，身半以下為陰。晝已前為陽，晝已後為陰。日二者，使上下陰陽之氣，表章而交通也。不仁者，榮血不行也。十日者，陰數之周也。歲當作噦，呃逆也。言其發聲如車鑾之聲而有倫序，故名曰噦。此陽明所受之穀氣，欲從肺而轉達於膚表，肺氣逆還於胃，氣並相逆，復出於胃，故為噦。故以草刺鼻，取嚏以通肺氣，肺氣疏通，則穀氣得以轉輸而呃逆止矣。無息，鼻息不通也。疾迎引之，連取其嚏也。夫穀入於胃，散精於心肝，大驚則肝心之氣分散，胃之逆氣亦可從之而外達也。按胃絡上通於心，肝臟之脈挾胃，此言陽明之氣，從肺氣而出於氣分，亦可從肝心而出於血分也。此章論雜病之因，有因於氣者，有厥在經脈者，有經氣之並逆者。首論太陽而末結陽明，蓋太陽為諸陽主氣，陽明乃血氣之生原，故行於上下四旁氣分血分。夫人之百病，不越外內二因，外內之病，皆能令血氣厥逆，是以凡病多本於鬱逆也。】

# 周痺
★ 靈樞·周痺篇第二十七
【`馬蒔`曰：痺病之痛，隨脈以上下，則周身而為痺，故名。】

黃帝問於岐伯曰：周痺之在身也，上下移徙隨脈，其上下左右相應，間不容空。願問此痛在血脈之中耶？將在分肉之間乎？何以致是？其痛之移也，間不及下鍼，其慉痛之時，不及定治，而痛已止矣。何道使然？願聞其故！
岐伯答曰：此眾痺也，非周痺也。
黃帝曰：願聞眾痺！
岐伯對曰：此各在其處，更發更止，更居更起，以右應左，以左應右，非能周也，更發更休也。
黃帝曰：善刺之奈何？
岐伯對曰：刺此者，痛雖已止，必刺其處，勿令復起。
【`馬蒔`曰：此因帝問周痺而伯指之為眾痺也。周痺者，周身上下為痺也。眾痺者，痺在各所為痛也。帝問周痺上下移徙隨脈其上下左右相應，但不知痛在血脈之中，抑在分肉之間？及其痛之移而去也，不及下鍼，鍼其蓄聚痛處之時，不及定治而痛已止。其痛也何由，而其去也何路？伯言此眾痺也，非周痺也。蓋眾痺者，病在一處，則痛亦在一處，隨發隨止，隨止隨起，特以左右之脈相同，故左可應右，右可應左耳，非能周身而痛也。刺之者，痛雖已止，亦當刺其原痛之處，勿令復起可也。】
【`張志聰`曰：此篇論經脈與絡脈之繆處也。經脈者，臟腑之十二經脈，循行於上下者也。絡脈者，臟腑之十二大絡，陰走陽而陽走陰，左之右而右之左者也。痺者，風寒濕邪，雜合於皮膚分肉之間，邪在於皮膚而流溢於大絡者為眾痺，在於分肉而厥逆於經脈者為周痺。帝以上下左右血脈分肉概而問之，然雖總屬於陰陽血氣，而有皮膚肌肉之淺深，經脈絡脈之繆處，故伯有周痺眾痺之分焉。慉痛，動而痛也。不及定治者，邪客於左則右病，右盛則左病，左右移易，故不及下鍼也。按[玉版]篇曰：人之所受氣者穀也，穀之所注者胃也，胃者水穀血氣之海也，海之所以行雲氣者天下也。胃之所以出血氣者經隧也，經隧者五臟六腑之大絡也。此言胃腑所出之血氣，從大絡而布於皮膚，猶海之行雲氣於天下，故邪客於皮膚，流溢於大絡者，名曰眾痺，謂邪在天下之廣眾也。各在其處者，邪溢於大絡與經脈繆處也。更發更止更居更起者，左痛未已而右脈先病也。以右應左以左應右者，左盛則右病右盛則左病也。更發更休，故非能周也。病在左而右痛，病在右而左痛，故刺其痛處，而病雖已止，然必刺其所病之處，而勿令復起也。】

帝曰：善。願聞周痺何如？
岐伯曰：周痺者，在於血脈之中，隨脈以上，隨脈以下，不能左右，各當其所。
黃帝曰：刺之奈何？
岐伯對曰：痛從上下者，先刺其下以過之，後刺其上以脫之。痛從下上者，先刺其上以過之，後刺其下以脫之。
【`馬蒔`曰：此言刺周痺之有法也。周痺者，在於血脈之中，隨脈以上，或隨脈以下，非比眾痺之在於左右，各當一處者之有定所也。故刺之者，其脈從上而下，當先刺其下之痛處以遏絕之，後乃刺其上之痛處，以脫痛根而不使之復下。其痛從下而上，當先刺其上之痛處以遏絕之，後乃刺其下之痛處，以脫病根而不使之復上。此則求之上下，而不求之左右，乃治周痺之法也。】
【`張志聰`曰：手足三陰三陽之脈，從下而上，從上而下，交相往還，故周痺在於血脈之中，隨脈氣上下，而不能左之右而右之左也。各當其所者，與絡脈各居其所也。過者，使邪氣過在分肉皮膚以外出；脫者，使病本之更脫於脈中也。`沈亮宸`曰：經脈之上下，絡脈之左右，應司天在泉左右間氣，蓋臟腑之經脈絡脈，總合於天之六氣也。後刺以脫之，與必刺其處同義。】

黃帝曰：善。此痛安生？何因而有名？
岐伯對曰：風寒濕氣，客於外分肉之間，迫切而為沫，沫得寒則聚，聚則排分肉而分裂也，分裂則痛，痛則神歸之，神歸之則熱，熱則痛解，痛解則厥，厥則他痺發，發則如是。
【`馬蒔`曰：此言邪氣聚於分肉之間，故周痺發於血脈之中也。帝問周痺之病，從何而生？又何因而有周痺之名？伯言風寒濕三氣雜至合而為痺者是也。蓋以三氣始客於外分肉之間，迫於分肉而為沫，沫得寒則聚，聚則排分肉而各分裂之。惟分裂則痛，痛則心專在痛處，而神亦歸之，神歸即氣歸也，所以痛處作熱，熱則痛散而暫解，雖時暫解，其氣尚逆而為厥，厥則三氣隨血脈以上下者，或痛從上而下，或痛從下而上，則彼之為痺，發於血脈之中，非眾痺之發於一處者可同也。故不發則已，發則大略如是而已。此非痛之所由生，而周痺之所以有名乎？】
【`張志聰`曰：此言周痺之因，乃邪客於分肉之間，而厥逆於脈也。分肉，肌肉之腠理。沫者，風濕相搏，迫切而為涎沫也。沫得寒則聚，聚則排分肉而分裂其腠理，故痛。痛則心專在痛處，而神亦歸之，神歸之則熱，熱則痛解，解則厥逆於脈中。厥於脈中則彼之周痺發，發則如是之隨脈上下也。此內不在臟，而外未發於皮，獨居分肉之間，真氣不能周，故命曰周痺。】

帝曰：善。予已得其意矣。 【 此句衍文。】
此內不在臟，而外未發於皮，獨居分肉之間，真氣不能周，故命曰周痺。故刺痺者，必先切循其下之六經，視其虛實，及大絡之血，結而不通，及虛而脈陷空者而調之，熨而通之。其瘛堅，轉引而行之。
黃帝曰：善，予已得其意矣，亦得其事也。九者，經巽之理，十二經脈陰陽之病也。
【`馬蒔`曰：此承上文而又詳周痺所以有名之義，遂及刺之之法也。伯言此周痺者，內不在於五臟，而外不發於皮膚，獨居於分肉之間，所謂迫切為沫，沫聚為痛，神歸為熱，痛解為厥，厥逆而痺發也。蓋由真氣不能周於身，而邪氣隨脈以上下，故命曰周痺。刺此者，必先切循其足之三陰三陽，視其虛實，及大絡之血，結而不通，及虛而脈陷空中者，或補或瀉而調之，又且熨而通之。其有瘛且堅者，乃轉引而行之，此乃治周痺之法也。帝則通其意而又通其事，知九鍼為用最大，故嘆九者，乃至恆至順之理，凡十二經之病，不可不用者。】
【`張志聰`曰：夫邪之客於形也，必先舍於皮毛，留而不去，則腠理開，開則抵深而入於分肉，留而不去，入舍於絡脈，留而不去，入舍於經脈，內連五臟。此邪在於分肉而厥逆於脈中，故內不在臟，而外未出於皮，獨居分肉之間，真氣不能周，故命曰周痺。真氣者，五臟元真之氣，三焦通會於肌腠之間，所受於天，與穀氣並而充身者也。邪沫凝聚於腠理，則真氣不能充身故曰周。謂因痺而不周也。下之六經，謂臟腑十二經脈，本於足而合於六氣也。夫邪在於分肉，則分肉實而經脈虛，厥逆於脈中，則經脈實而分肉虛，故當視其虛實而取之，此刺周痺之法也。大絡之血，結而不通，邪在於大絡也。及虛而脈陷空者，絡氣虛而陷於內也。熨而通之，啟其陷下之氣通於外也。瘛堅者，絡結而掣瘲堅實，故當轉引而行之，此調治眾痺之法也。按邪在分肉，內則入於脈中，外則出於皮膚，故曰外未發於皮，謂經脈分肉之邪，當仍從皮毛而出也。事者，謂揆度奇恆之事。蓋邪在於皮膚，留而不去，不得入於經，流溢於大絡，而生奇恆之病。故帝曰，余已得其意矣，謂得其邪在分肉經脈之意矣。亦得其事也，言亦得知其邪在大絡之事也。九鍼者，乃經常巽順之理，所以明十二經脈陰陽之病也。】

# 口問
★ 靈樞·口問篇第二十八
【`王芳侯`曰：此篇論先後天之陰陽為病。】

黃帝閒居，辟左右而問於岐伯曰：予已聞九鍼之經，論陰陽逆順六經已畢，願得口問。
岐伯避席再拜曰：善乎哉問也！此先師之所口傳也。
黃帝曰：願聞口傳！
岐伯答曰：夫百病之始生也，皆生於風雨寒暑，陰陽喜怒，飲食居處，大驚卒恐，則血氣分離，陰陽破散，經絡厥絕，脈道不通，陰陽相逆，衛氣稽留，經脈虛空，血氣不次，乃失其常。論不在經者，請道其方。
【`馬蒔`曰：此言有當口傳者，以其不著於經中也。】
【`張志聰`曰：九鍼之經，謂上古之《鍼經》。帝欲於經傳之外，而有口傳心受者。陰陽六經之外，有別走其道者，外因內因之外，有奇邪之為病者，故設此問。辟左右者，此上帝之所貴，非其人勿傳也。伯言百病之生，不出外內二因，外因者，因於風雨寒暑。內因者，因於喜怒驚恐飲食居處。皆傷營衛血氣，陰陽經脈，若論不在經者，請言其所在之病。】

黃帝曰：人之欠者，何氣使然？
岐伯答曰：衛氣晝日行於陽，夜半則行於陰。陰者主夜，夜者臥。陽者主上，陰者主下。故陰氣積於下，陽氣未盡，陽引而上，陰引而下，陰陽相引，故數欠。陽氣盡，陰氣盛，則目瞑。陰氣盡，而陽氣盛，則寤矣。瀉足少陰，補足太陽。
【`馬蒔`曰：此言人之所以欠，及所以寐與寤，而有刺之之法也。欠，氣相引也。人之所以欠者，正以衛氣晝日行於陽經，夜半則行於陰經，陰經專主於夜而行之。夜之時，則必臥。惟衛氣之為陽者，主於上行；營氣之為陰者，主於下行。茲以陰氣積於下，陽氣以夜半之時，亦在於下而未得盡上，故陽氣乘夜半之後，乃相引而上，陰氣則相引而下，陰陽相引，故數數為欠也。至人之所以寤寐者，以夜半之時，萬民皆臥，命曰合陰。斯時衛氣已盡，營氣方盛，故目瞑而寐。至夜半之後，則陰氣已盡，陽氣方盛，當從此而寤矣。彼不寐而多為欠者，以足少陰腎經有邪，故不能寐，宜瀉其照海穴。陽蹻虛故多欠，宜補足太陽膀胱經之申脈穴也。】
【`張志聰`曰：此論陰陽之氣，上下出入。陽者，天氣也，主外主上；陰者，地氣也，主內主下。然又有升降出入之機，而人亦應之。人之衛氣，日行於陽，夜行於陰，行於陰則陽氣在內，陰氣在外，陽氣在下，陰氣在上。夜半一陽初升，至天明衛行於陽而寤，然在下之陽氣，未盡行於上，陽欲引而上，陰欲引而下，陰陽相引，故數欠。此陰陽之上下也。日暮在外之陽氣將盡，而陰氣漸盛，則目瞑而臥。平旦在外之陰氣將盡，而陽氣漸盛則寤矣。此陰陽之外內也。當補足太陽以助陽引而上，瀉足少陰以引陰氣而下。少陰太陽標本相合，為陰陽之主宰。】

黃帝曰：人之噦者，何氣使然？
岐伯曰：穀入於胃，胃氣上注於肺，今有故寒氣與新穀氣俱還入於胃，新故相亂，真邪相攻，氣並相逆，復出於胃，故為噦。補手太陰，瀉足少陰。 【 噦，于月切。】
【`馬蒔`曰：此言人之所以噦而有刺之之法也。人之穀氣入於胃，胃得穀氣而化之，遂成精微之氣，以上注於肺，而行之五臟六腑。今有寒氣之故者在於胃中，而又有穀氣之新者以入於胃，則新故相亂，真氣與邪氣相攻，彼此之氣並而相逆，所以復出於胃而為噦也。應補手太陰肺經，及瀉足少陰腎經可也。】
【`張志聰`曰：此言人之所受穀氣，由胃海之布散於天下者也。胃為水穀之海，肺屬天而外主皮毛。穀入於胃，乃傳之肺，肺朝百脈，輸精於皮毛，毛脈合精，行氣於腑，五臟六腑，皆以受氣，是入胃之水穀，借肺氣轉輸於皮毛，行於臟腑，如肺有故寒氣而不能輸布，寒氣與新穀氣俱還入於胃，新故相亂，真邪相攻，氣並相逆於胃，而胃腑不受，復出於胃，故呃逆也。夫腎者，至陰也。至陰者，盛水也。肺者，太陰也。少陰者，冬脈也。故其本在腎，其末在肺，皆積水也。是在下之寒水，上通於天者也。故當補手太陰以助天之陽氣，瀉足少陰以下肺之寒邪。肺之寒者，乃腎水之寒氣也。此篇論人身之應天地陰陽，奇邪之走空竅，非外因之形寒，亦非飲冷之寒氣也。】
【`姚士因`曰：按《金匱玉函》云，噦逆者，橘皮竹茹湯主之。蓋橘之色黃臭香，味甘而辛，乃中土之品也。辛味走肺，皮性走皮，是助胃氣走肺，而外出於皮毛者也。竹性寒而凌冬不凋，得冬令寒水之氣，用茹者，助水氣之運行於膚表，不凝聚於肺中，配人參、甘草、生姜、大棗，以助中土之氣。先聖立方之法，咸從經得之。學者引而伸之，天下之能事畢矣。】

黃帝曰：人之唏者何氣使然？
岐伯曰：此陰氣盛而陽氣虛，陰氣疾而陽氣徐，陰氣盛而陽氣絕，故為唏。補足太陽，瀉足少陰。
【`馬蒔`曰：此言人之所以唏而有刺之之法也。哀痛不泣曰唏。人之所以唏者，以陰氣盛且疾，陽氣虛且徐且絕，故為唏耳。治之者，宜補陽而瀉陰，當於足太陽膀胱經陽蹻脈氣所出者補之，足少陰腎經陰蹻脈氣所出者瀉之。】
【`張志聰`曰：此論陰陽之不相和也。太陽少陰，乃水火陰陽之本，雌雄相合，標本互交。若陰氣盛而陽氣虛，則陰氣疾而陽氣徐矣；陰氣疾而陽氣徐，則陰陽不能相將而陰與陽絕矣。故當補足太陽之陽，瀉足少陰之陰，以和其陰陽焉。唏者，欷歔悲咽也。蓋陽氣盛則多喜笑，陰氣盛則多悲哀。】

黃帝曰：人之振寒者，何氣使然？
岐伯曰：寒氣客於皮膚，陰氣盛，陽氣虛，故為振寒寒慄。補諸陽。
【`馬蒔`曰：此言人之所以振寒而有刺之之法也。振寒者，身寒而振動也。蓋以寒氣客於皮膚，其陰氣盛，陽氣虛，故陰盛則為寒，且寒而戰慄。當補諸陽經以溫之，則陽勝而陰衰矣。】
【`張志聰`曰：此言陽氣之在外也。諸陽之氣，主於肌表，故寒氣客於皮膚，借陽氣以化熱，若陰氣盛而陽氣虛，則為振寒戰慄，當補諸陽。諸陽者，謂三陽也。`吳懋先`曰：寒氣即太陽寒水之氣，故當補諸陽。】

黃帝曰：人之噫者，何氣使然？
岐伯曰：寒氣客於胃，厥逆從下上，散復出於胃，故為噫。補足太陰陽明。一曰補眉本也。
【`馬蒔`曰：此言人之所以噫而有刺之之法也。噫，不平聲也。蓋以寒氣客於胃中，厥逆之氣，後下而上，其氣之散也，復出於胃，故為噫。當補足太陰脾經足陽明胃經以溫之。一曰，取足太陽膀胱經之在眉本名攢竹者以刺之。】
【`張志聰`曰：此言土位中央，而氣出於上下也。寒氣客於胃，厥逆之氣上走心為噫，得後氣則快然如衰，是厥氣出於胃，從脾氣而上下散，故當補足太陰陽明以助其分散焉。眉本，乃足太陽之經。寒氣客於胃者，乃太陽寒水之氣也。一曰，補太陽之陽氣於上，而客中之寒氣可散矣。`姚士因`曰：腎為水臟，太陽之上，寒氣主之。噦者寒氣在於肺，噫者寒氣在胃中。一瀉少陰之寒，一補太陽之陽，補瀉雖別，其義則同。】

黃帝曰：人之嚏者，何氣使然？
岐伯曰：陽氣和利滿於心，出於鼻，故為嚏。補足太陽榮眉本，一曰眉上也。
【`馬蒔`曰：此言人之所以嚏而有刺之之法也。嚏，噴嚏也。蓋以人之陽氣，平和順利，滿溢於心，故上升於鼻而為嚏。當補足太陽膀胱經曰攢竹者以刺之。一曰在眉近於上者是也。】
【`張志聰`曰：此言太陽之氣，與心氣之相和也。太陽之上，寒水主之；少陰之上，君火主之。陰陽互交，標本相合，故心為陽中之太陽，太陽與心氣之相合也。是以陽氣和利，則上滿於心，出鼻而為嚏。鼻乃肺之竅，肺乃心之蓋也。太陽之氣生於膀胱，膀胱乃津液之腑，陽氣和利上滿於心，則陽氣盛矣，故當取足太陽之榮於眉本，使津液上資，則陰陽相平矣。夫太陽之氣，主於膚表。一曰補眉上以取太陽之氣，使氣行於外，則不滿於心矣。】

黃帝曰：人之嚲者，何氣使然？
岐伯曰：胃不實則諸脈虛，諸脈虛則經脈懈惰，筋脈懈惰則行陰用力，氣不能復，故為嚲。因其所在，補分肉間。 【 嚲，音多，上聲。】
【`馬蒔`曰：此言人之所以嚲而有刺之之法也。蓋以胃者，五臟六腑之海也。胃虛則諸脈虛而筋脈懈惰，復乃強力入房，所以氣不能復而為嚲也。當因其所在，以補其分肉間耳。】
【`張志聰`曰：此言筋脈皆本於胃腑之所生也。嚲者，垂首斜傾懈惰之態。筋脈皆本於水穀之所資養，故胃不實則諸脈虛，諸脈虛則筋脈懈惰，蓋經脈者，所以濡筋骨而利關節者也。夫陽明主潤宗筋，陽明虛則宗筋縱，是以筋脈懈惰，則陽明之氣行於宗筋，而用力於陰器，行陰用力，則陽明氣不能復養於筋脈，故為嚲。因其所在行陰，故補分肉間，以取陽明之氣外出。】

黃帝曰：人之哀而泣涕出者，何氣使然？
岐伯曰：心者，五臟六腑之主也。目者，宗脈之所聚也，上液之道也。口鼻者，氣之門戶也。故悲哀愁憂則心動，心動則五臟六腑皆搖，搖則宗脈感，宗脈感則液道開，液道開故泣涕出焉。液者，所以灌精濡空竅者也。故上液之道開則泣，泣不止則液竭，液竭則精不灌，精不灌則目無所見矣，故命曰奪精。補天柱，經挾頸。
【`馬蒔`曰：此言人之所以泣涕而有刺之之法也。蓋人泣涕出於目，本於心，形於口鼻，正以心為五臟六腑之主，目為宗脈之所聚，又為液氣上升之道路，口鼻為氣之門戶，故凡悲哀愁憂者，則心主動而五臟六腑隨之以搖，搖則宗脈動而液道開，泣涕之所以出也。且此液者，所以灌精濡空竅者也，故上液之道一開，則泣不止而液竭，精不灌而目盲，其名曰奪精。當補足太陽膀胱經之天柱穴，此經乃挾於後之項頸者是也。】
【`張志聰`曰：此言五臟之液，內濡百脈，膀胱之津，外濡空竅。夫水穀入胃，津液各走其道，酸先入肝，苦先入心，甘先入脾，辛先入肺，咸先入腎，五臟主藏水穀之津者也。膀胱者，州都之官，津液藏焉。復還入胃中以資臟腑，是臟腑膀胱之津，交相資益者也。是故泣不止則液竭，液竭則精不灌。蓋液者，又所以灌精濡空竅者也。宗脈者，上液之道也。液道開而泣不止，則液竭，而濡空竅之精不能灌於目，而目不明矣，故命曰奪精，謂奪其外濡空竅之精也。當補膀胱經之天柱於挾頸間，以資津液上灌，蓋液隨氣行者也。夫口鼻耳目皆為空竅，故曰口鼻者，氣之門戶也。謂津液隨氣而上濡空竅，故精不灌則目不明。】

黃帝曰：人之太息者，何氣使然？
岐伯曰：憂思則心系急，心系急則氣道約，約則不利，故太息以伸出之。補手少陰心主，足少陽留之也。
【`馬蒔`曰：此言人之所以太息而有刺之之法也。人之心皆有系，唯憂思則心系緊急，而氣道斂約，約則出氣不利，故太息以伸出之。當補手少陰心經、手厥陰心包經絡，及足少陽膽經，皆留其針以補之也。】
【`張志聰`曰：此言上焦之宗氣，與下焦之生氣相通而行呼吸者也。夫宗氣積於胷中，出於喉嚨，以貫心脈而行呼吸。憂思則心系急，心系急則氣道斂約，約則不利，故太息以伸出之，當補手少陰心主、足少陽留之。留之者，候氣之至也。蓋腎為生氣之原，少陽屬腎，乃腎中所生之初陽，上通於心主包絡，故補手少陰心主，以通上焦之氣，補足少陽留之，以候下焦之生氣以上交。`王芳侯`曰：本經凡曰手少陰心主，乃包絡之經以相而代行君令者也。凡曰足少陽，乃兼手少陽而言。蓋六腑皆出於足之三陽，上合於手者也。】

黃帝曰：人之涎下者，何氣使然？
岐伯曰：飲食者，皆入於胃，胃中有熱則蟲動，蟲動則胃緩，胃緩則廉泉開，故涎下。補足少陰。
【`馬蒔`曰：此言人之所以涎下而有刺之之法也。人之涎何自而下，正以飲食入胃，則胃緩而蟲動，胃氣之在上脘者，勢緩而不下降，所以在上之廉泉開而涎下也。當取足少陰腎經以補之。蓋補陰則任脈下盛，而上之廉泉通，廉泉通而涎下於內，不下於外矣。】
【`張志聰`曰：此言足少陰之氣，上與陽明相合，而主化水穀者也。蟲者，陰類也。陰類動，則腎氣不交於陽明而胃氣緩矣。氣不上交，則水邪反從任脈而上出於廉泉，故涎下。當補足少陰以助下焦之生氣上升，而水邪自下矣。`姚士因`曰：少陰陽明戊癸相合，而後能化水穀之精微。故曰，飲食者，皆入於胃，謂不合則胃緩，緩則不能化飲食矣。不合則熱，熱則蟲動矣。上節論少陰之氣，上與宗氣相合以行呼吸，此論與陽明相合，以化飲食之精微，下節論與宗脈相合，而通會於百脈。蓋榮衛血氣，本於後天水穀之所資生，然必借下焦先天之氣以合化。】

黃帝曰：人之耳中鳴者，何氣使然？
岐伯曰：耳者，宗脈之所聚也。故胃中空則脈虛，虛則下溜，脈有所竭者，故耳鳴。補客主人，手大指爪甲上與肉交者也。
【`馬蒔`曰：此言人之所以耳鳴而有刺之之法也。耳為宗脈之所聚，胃為宗脈之所生，唯胃中空則宗脈虛而下流，其在上之脈氣隨竭，耳遂為之鳴也。當補足少陽膽經之客主人穴，及手大指爪甲上之少商，蓋此乃手太陰肺經穴也。】
【`張志聰`曰：此言經脈之血氣，資生於胃而資始於腎也。夫肺朝百脈，宗脈者，百脈所宗，肺所主也。耳者，宗脈之所聚也，百脈之血氣水穀之所生也。故胃中空則宗脈虛，虛則脈氣下溜矣。脈中之血氣有所竭，故耳鳴也。當補客主人，與手太陰之少商。客主人乃足少陽之脈，補之以引下溜之脈氣上行。】
【`王芳侯`曰：客主人者，謂經脈為客脈中之主人。在腎下溜者，下陷於腎中也，故取在上之脈以引啟之。】

黃帝曰：人之自囓舌者，何氣使然？
【 缺岐伯曰。】 此厥逆走上，脈氣輩至也。少陰氣至則囓舌，少陽氣至則囓頰，陽明氣至則囓脣矣。視主病者，則補之。 【 囓，音業。】
【`馬蒔`曰：此言人之所以囓舌而遂及囓頰囓脣者，各有刺之之法也。凡人之囓舌者，皆氣逆走上所致也。且各經脈氣以輩而至，故手少陰心經之氣至則囓舌，以舌為心經之竅也。手少陽三焦之氣至則囓頰，以頰為三焦經之脈路也。手陽明大腸經之氣至則囓脣，以脣為大腸經之脈路也。各視主病之經以補之耳。】
【`張志聰`曰：此總結脈氣生於中焦後天之水穀，本於下焦先天之陰陽，中下之氣相合而行者也。齒者，腎氣之所生也，少陰之脈，挾舌本，少陽之脈循於頰，陽明之脈挾口環脣下。如腎臟之生氣厥逆走上，與中焦所生之脈氣相輩而至，則舌在齒之內而反向外矣，脣在齒之外而反向內矣，頰在齒之旁而反向中矣，此蓋假囓舌囓唇以明陽明所生之血脈，本於先天之生氣相合而偕行者也。】

凡此十二邪者，皆奇邪之走空竅者也。故邪之所在，皆為不足。故上氣不足，腦為之不滿，耳為之苦鳴，頭為之苦傾，目為之眩。中氣不足，溲便為之變，腸為之苦鳴。下氣不足，則乃為痿厥心悗。補足外踝下留之。
【`馬蒔`曰：此承上文而言十二邪之走空竅者，以正氣不足而然也。由上文十二項觀之，皆不正之邪，走於空竅者也。故邪之所在，皆由正氣不足，而邪得以乘之。惟上氣不足，則腦空耳鳴頭傾目眩矣。中氣不足，則便變腸鳴矣。下氣不足，則為痿為厥而心為之悗矣。皆當補足外踝下留之，即足太陽膀胱經崑崙穴是也。】
【`張志聰`曰：此總結十二邪者，皆緣膀胱所藏之津液，不能灌精濡空竅故也。所謂奇邪者，外不因於風雨寒暑，內不因於陰陽喜怒飲食居處，皆緣津液不足而空竅虛無。故邪之所在，皆為之不足，蓋因正氣不足，而生奇邪之證也。故上氣不足者，腦為之不滿，耳為之苦鳴，頭為之苦傾，目為之眩。中氣不足者，溲便為之變，腸為之苦鳴。下氣不足者，則為痿厥心悗，蓋不足於下則為痿厥，不得上交於心，則心悗矣。補足外踝下留之，乃取太陽之崑崙穴，候太陽之氣至也。蓋太陽者，三陽也，三陽者，天之業。膀胱之津水，隨氣運行以濡空竅，故取之崑崙。崑崙乃津水之發原，上通於天者也。】

黃帝曰：治之奈何？
岐伯曰：腎主為欠，取足少陰。肺主為噦，取手太陰足少陰。唏者陰與陽絕，故補足太陽，瀉足少陰。振寒者補諸陽。噫者補足太陰、陽明。嚏者補足太陽眉本。嚲因其所在，補分肉間。泣出補天柱經俠頸，俠頸者頭中分也。太息補手少陰、心主、足少陰留之。涎下補足少陰。耳鳴補客主人、手大指爪甲上與肉交者。自囓舌視主病者則補之。目眩頭傾，補足外踝下留之。痿厥心悗，刺足大指間上二寸留之，一曰足外踝下留之。
【`馬蒔`曰：上文各項所治之經既條答矣，而此復因帝問治法，遂重言以申之也。】
【`張志聰`曰：上節總論膀胱之津液，不能灌濡空竅，以致上中下氣皆為之不足，此復分論十二邪者，各有補瀉陰陽之法。蓋膀胱者，津液之腑，受臟腑之津而藏之，復還入胃中以資益臟腑，互相交通者也。故各因其邪之所在而補瀉之。足大指間上二寸，乃足太陰之太白，脾臟之土俞也。此篇論太陽之津水，隨氣運行於膚表，復從中土而上交於心，應司天在泉之氣，運行於地之外，復貫通於地中，是以上氣不足，補足太陽之崑崙。下氣不足，不得從中而上通於心者，刺足太陰之俞以通土氣。然本於足太陽之津氣貫通，故一曰足外踝下留之，仍取太陽之津氣也。`姚士因`曰：欠者，足太陽少陰之氣相引而上下也。噦者，少陰寒水之氣客於肺也。唏者，太陽與少陰之氣不和也。振寒者，寒水之氣客於皮膚，而太陽之陽氣虛於表也。噫者，太陽寒水之氣客於胃也。嚏者，太陽之陽氣滿於心也。嚲者，筋脈之氣行陰用力前陰者，足少陰太陽之會也。哀泣者，太陽之津液竭也。太息者，下焦之生氣不交於上也。涎下者，膀胱之水邪上溢也。耳鳴者，宗脈之氣溜陷於下焦也。自囓者，下焦之氣厥逆走上也。此皆足太陽與少陰之津氣為病。太陽之氣生於膀胱，少陽之氣發於腎臟，腎與膀胱，雌雄相合，皆為水臟而為生氣之原。膀胱之津水，隨太陽之氣運行於膚表，以濡空竅，應六氣之旋轉，腎臟之精氣，貫通於五臟，應五運之神機，此皆不在六經陰陽逆順之論，故帝辟左右而問曰，願聞口傳。】

# 師傳
★ 靈樞·師傳篇第二十九

黃帝曰：予聞先師有所心藏，弗著於方，予願聞而藏之，則而行之，上以治民，下以治身，使百姓無病，上下和親，德澤下流，子孫無憂，傳於後世，無有終時，可得聞乎？
岐伯曰：遠乎哉問也！夫治民與自治，治彼與治此，治大與治小，治國與治家，未有逆而能治之也。夫惟順而已矣。順者非獨陰陽脈論氣之逆順也，百姓人民，皆欲順其志也。
黃帝曰：順之奈何？
岐伯曰：入國問俗，入家問諱，上堂問禮，臨病人問所便。
黃帝曰：便病人奈何？
岐伯曰：夫中熱消癉則便寒，寒中之屬則便熱。胃中熱則消穀，令人懸心善飢，臍已上皮熱。腸中熱則出黃如糜，臍已下皮寒。胃中寒則腹脹，腸中寒則腸鳴飧泄。胃中寒，腸中熱，則脹而且泄。胃中熱，腸中寒，則疾飢小腹痛脹。
黃帝曰：胃欲寒飲，腸欲熱飲，兩者相逆，便之奈何？且夫王公大人血食之君，驕恣縱欲，輕人而無能禁之，禁之則逆其志，順之則加其病，便之奈何？治之何先？
岐伯曰：人之情莫不惡死而樂生。告之以其敗，語之以其善，導之以其所便，開之以其所苦，雖有無道之人，惡有不聽者乎？
黃帝曰：治之奈何？
岐伯曰：春夏先治其標，後治其本；秋冬先治其本，後治其標。
黃帝曰：便其相逆者奈何？
岐伯曰：便此者，飲食衣服亦欲適寒溫。寒無悽愴，暑無出汗。食飲者熱無灼灼，寒無滄滄。寒溫中適，故氣將持，乃不致邪僻也。 【 惡死之惡，去聲。惡有之惡，音烏。】
【`馬蒔`曰：此詳言便病人之法也。病有中熱消癉，則以寒為便，中寒之屬，則以熱為便也。如胃中熱則消穀，令人懸心而善飢，其臍已上之皮當熱。若腸中有熱，則後出黃色如糜，而臍已下之皮則當冷也。又如胃中寒則腹當為脹，若腸中寒，則腸中鳴而為飧泄也。又如胃中寒而腸中熱，則胃中寒者當脹，而腸中熱者必泄也。又如胃中熱而腸中寒，則胃中熱者當速飢，而腸中寒者小腹必痛且脹也。此腸胃之寒熱不同，似為難便，帝之所以有胃欲寒飲，腸欲熱飲為問，則胃有寒時，當飲之以熱，而熱奈非其性，腸有熱時，當飲之以寒，而寒奈非其性，兩者相逆，便之甚難。況王公大人血食之君，禁其欲則其志逆，順其欲則其病加，固難於便而治法難於先也。殊不知人情惡死而樂生，凡致死之事，告之以其敗，開之以其所苦，凡致生之事，語之以其善，導之以其所便，則逆之者未有不樂從者也。且治有所先，法不容貶。春夏陽氣在外，病亦在外，故先治其後病之標，而後治其先病之本。秋冬陽氣在內，病亦在內，故先治其先病之本，而後治其後病之標。此治之者必有所先，不得以順其志而可舍法以徇之也。至於飲食衣服之類，則彼固有所便，而吾亦可以曲全之耳。故飲食衣服，必欲其適乎寒溫。彼之衣服，欲寒而法不可寒，但使之寒不至於悽愴；暑熱而法不可熱，但使之熱不至於出汗可也。又彼食飲，欲熱而法不可熱，但使之熱無灼灼；欲寒而法不可寒，但使之寒無滄滄可也。寒溫中適，則正氣自持，乃不致有邪僻矣。凡此者，皆所以便病人也。否則治民與自治，治彼與治此，治小與治大，治國與治家，入國則問俗，入家則問諱，上堂則問禮，未有可以逆而治之者，而獨於臨病人之際，可不問其所便也哉？】
【`吳懋先`曰：氣之逆順者，陰陽寒暑之往來也。志者，心之所之也。驕恣縱慾，惡死樂生，意之所發也。便者，所以更人之逆也。熱者更之寒，寒者更之熱也。熱中寒中者，寒熱之氣，皆由中而發內而外也。臍以上皮熱者，腸中熱，臍以下皮寒者，胃中寒，寒熱外內之相應也。寒熱者，陰陽之氣也。】
【`姚士因`曰：本標者，內為本而外為標也。春夏之氣，發越於外，故當先治其標，後治其本；秋冬之氣，收藏於內，故當先治其本，後治其標。知本末之先後，氣可令調，為萬民式，天之道畢矣。若飲食衣服，乃日用平常之事，所當適其和平，則陰陽之氣可以持平，不致邪僻之所生也。便其相逆者，謂胃欲寒飲，腸欲熱飲，兩者相逆，便之奈何？夫胃中熱，腸中寒，則胃欲寒飲，腸欲熱飲矣。如胃中寒，腸中熱，則胃欲熱飲，腸欲寒飲矣。此寒熱之在內也。故飲食者熱無灼灼，寒無滄滄，則在內之寒熱可調矣。四時之氣，寒暑在外也，時值凉寒，無使其悽愴，時值暑熱，無使其汗出，則在外之陰陽可調矣。】

黃帝曰：本臟以身形支節膕肉，候五臟六腑之小大焉。今夫王公大人臨朝即位之君而問焉，誰敢捫循之而後答乎？
岐伯曰：身形支節者，臟腑之蓋也，非面部之閱也。
黃帝曰：五臟之氣，閱於面者，予已知之矣。以支節知而閱之奈何？
岐伯曰：五臟六腑者，肺為之蓋，巨肩陷咽，候見其外。
黃帝曰：善。
岐伯曰：五臟六腑，心為之主，缺盆為之道，䯏骨有餘以候𩩲骭。
黃帝曰：善。
岐伯曰：肝者主為將，使之候外，欲知堅固，視目小大。
黃帝曰：善。
岐伯曰：脾者主為衛，使之迎糧，視脣舌好惡，以知吉凶。
黃帝曰：善。
岐伯曰：腎者主為外，使之遠聽，視耳好惡以知其性。 【䯏，音括。好，惡，並去聲。】
【`馬蒔`曰：此言身形支節，可以候五臟也。本臟，本經篇名。帝問本臟以身形支節膕肉，候五臟六腑之小大，則王公大人臨朝即位之君，分至尊也。從而問之，誰敢捫循其支節膕肉而後答之。捫之固難，答之無據。伯言支節為臟腑之蓋，非比面部易閱，故五臟之氣閱於面，帝雖知之，然支節亦有可閱而知，不必手捫循之也。肺為臟腑之蓋，凡巨肩陷咽者，肺之小大高下堅脆偏正可候矣。心為臟腑之主，而氣之升降，其道在於缺盆，即其𩩲骭之骨端曰䯏骨者，有餘以形於外，則可以驗䯏骭，而知其心之堅脆小大高下偏正矣。肝為將軍之官，使之候視乎外，故欲知肝之小大高下堅脆偏正，當視其目之小大耳。脾主為衛，使之在外以迎糧，故視唇舌好惡而知脾之小大高下堅脆偏正矣。腎主為外，使之遠聽，故視耳之好惡，而知腎之小大高下堅脆偏正矣。】
【`張志聰`曰：此言望而知之者。斯可謂國士也。夫人生於地，懸命於天，天地合氣，命之曰人。在天主氣，在地成形，此天之生命，所以立形定氣，而視壽夭者，必明乎此。是以五臟之氣見於色，臟腑之體應乎形，既能閱於面而知五臟之氣，又當閱其形以知臟腑之形。知氣知形，斯可謂望知之神。𩩲骭，胸骨也。肝乃將軍之官，故主為將。脾乃轉運之官，故主為衛。腎開竅於耳，故主為外，言其聽之遠也。堅固者，五臟之有堅脆也。吉凶者臟安則吉，臟病則凶也。性者，五臟有端正偏傾之性也。】

黃帝曰：善。願聞六腑之候。
岐伯曰：六腑者，胃為之海，廣骸、大頸、張胷，五穀乃容。鼻隧以長，以候大腸。唇厚、人中長，以候小腸。目下果大，其膽乃橫。鼻孔在外，膀胱漏泄。鼻柱中央起，三焦乃約。此所以候六腑者也。上下三等，臟安且良矣。
【`馬蒔`曰：此言身形可以候六腑也。三焦乃約，三焦為决瀆之官，約而不漏也。身形上中下三停相等，則臟腑在內者安且善矣。】
【`張志聰`曰：鼻乃肺之竅，大腸者肺之腑，故鼻以候大腸。口乃脾之竅，小腸受盛脾胃之濁，而上屬於胃，故唇與人中以候小腸。目乃肝之竅，故目下以候膽。膀胱者津液之腑，氣化則出，鼻孔在外，謂鼻孔之氣出在外，則膀胱漏泄，蓋上竅通而下竅泄也。三焦者决瀆之官水道出焉，氣約則止，不約則遺。鼻柱中央起者，謂鼻之吸氣，從中央而起，則三焦乃約。蓋上氣吸入則下約，上氣呼出則下通，上下開闔之相應也。此言臟腑之形，外內相應者，亦由氣之所感也。上下三等，謂天地人三部之相等也。】


# 决氣
★ 靈樞·决氣篇第三十
【`馬蒔`曰：决論一氣六名之義，故名篇。】
【`張志聰`曰：決氣，謂氣之分判為六，而和合為一也。】

黃帝曰：余聞人有精、氣、津、液、血、脈，余意以為一氣耳，今乃辨為六名，余不知其所以然。
岐伯曰：兩神相搏，合而成形，常先身生，是謂精。何謂氣？
岐伯曰：上焦開發，宣五穀味，熏膚充身澤毛，若霧露之溉，是謂氣。何謂津？
岐伯曰：腠理發泄，汗出溱溱，是謂津。何謂液？
岐伯曰：穀入氣滿，淖澤注於骨，骨屬屈伸，泄澤，補益腦髓，皮膚潤澤，是謂液。何謂血？
岐伯曰：中焦受氣取汁，變化而赤，是謂血。何謂脈？
岐伯曰：壅遏營氣，令無所避，是謂脈。
【`馬蒔`曰：此詳言氣之義也。精氣津液血脈，分而言之則有六，總而言之則曰氣，故此謂之曰一氣，而下則曰六氣。《易》曰：男女媾精，萬物化生。蓋當男女相媾之時，兩神相合，而成所生男女之形，此精常先其身而生，有其精斯有其形，夫是之謂精也。又宗氣即大氣，積於上焦，上焦開發於臟腑，而宣布五穀精微之氣味，此氣熏於皮膚，充其身形，澤其毫毛，誠若霧露之灌溉萬物也，夫是之謂氣也。又津生於內，而腠理發泄於外，其汗出似溱溱然，夫是之謂津也。又穀氣入於胃，化為精微之氣，充滿淖澤，分注於骨，骨屬屈伸，泄澤其骨，上通於腦，腦為髓海，從茲補益，外而皮膚，從茲潤澤，夫是之謂液也。又[營衛生會](衛氣)篇曰：中焦亦並胃中，出上焦之後，此所受氣者，泌糟粕，蒸津液，化其精微，上注於肺脈，乃化而為血，以奉生身。故中焦受氣取汁，變化而赤，夫是之謂血也。又宗氣行於經脈之中，其脈流布諸經，而營氣從之以行，無所避匿，夫是之謂脈也。】
【`吳懋先`曰：所生之來謂之精，兩精相搏謂之神。又曰，神者水穀之精氣也。兩神者，一本於天一之精，一生於水穀之精，兩神相搏合而成此形也。所生之來，謂之精，故常先身生，謂未成形而先生此精也。上焦之氣，宣發五穀之精微，充膚熱肉，潤澤皮毛，若霧露之溉，是謂氣。腠理者肌肉之紋理。本經曰：水穀入於口，其味有五，各注其海，津液各走其道，故三焦出氣以溫肌肉，充皮膚，為其津，其流而不行者為液。是以發泄於腠理，汗出溱溱，是謂津。穀入氣滿，淖澤注於骨，使骨屬屈伸，泄澤從髓空而補益腦髓，皮膚潤澤，是謂液。中焦受水穀之精氣，濟泌別汁，奉心神變化而赤，是為血。壅，培助也。遏，遮蔽也。避，違避也。言經脈壅蔽，營氣行於脈中，晝夜環轉，無所違逆，是謂脈。】

黃帝曰：六氣者有餘不足，氣之多少，腦髓之虛實，血脈之清濁，何以知之？
岐伯曰：精脫者，耳聾。氣脫者，目不明。津脫者，腠理開，汗大泄。液脫者，骨屬屈伸不利，色夭，腦髓消，脛痠，耳數鳴。血脫者，色白，夭然不澤，其脈空虛。此其候也。
【`馬蒔`曰：此言六氣之脫者，各有其候也。】
【`張志聰`曰：營者，精氣也。血者，神氣也。精血津液，皆本於氣之生化，故謂之六氣。清濁者，營衛之氣也。腎主藏精，開竅於耳，故精脫者耳聾。目之精明五色者，氣之華也，故氣脫者，目不明。津發於腠理，故津脫者，腠理開，汗大泄。液淖澤於骨，補益腦髓，故液脫者，骨屬屈伸不利，不能潤澤皮膚，故毛色夭焦也。腎主骨而骨髓上通於腦，故腦髓消而脛痠耳鳴。心主血，心之合脈也，其榮色也，是以血脫者，色白夭然不澤，其脈空虛，此其候也。】

黃帝曰：六氣者，貴賤何如？
岐伯曰：六氣者，各有部主也。其貴賤善惡可為常主，然五穀與胃為大海也。

【`馬蒔`曰：此言各部為六氣之主，而胃又為之大海也。帝問六氣者，可較其貴賤否？伯言各部皆有六氣，故六氣各有部主，如陽明多氣多血，太陽多血少氣，五精五液五津五脈之類，各部皆有之也。然本部所重者，為貴為善，別部所有者，為賤為惡，其本部各為常主也。但此六氣者，成於五穀精微之氣，而胃則納五穀而成之。故胃又為六氣之大海耳。】
【`張志聰`曰：夫六氣主於心腎，而生於胃海也。各有部主者，謂精之藏於腎，血之主於心，氣之主於皮膚，津之發於腠理，液之淖於骨資於腦，脈之循於臟腑形身，各有所主之部，然以心腎為常主。五穀與胃為大海，津液血氣乃胃海之所生也。夫心為君主之官而居上，水性潤下而居下。火之精為血，水之精為精。水性柔善，火性猛惡。其貴賤善惡，可為六氣之常主也。蓋水火者，陰陽之徵兆也。謂六氣辯為六名，然總歸陰陽之一氣。】

# 腸胃
★ 靈樞·腸胃篇第三十一
【`馬蒔`曰：內言腸胃之數，故名篇。】

黃帝問於伯高曰：予願聞六腑傳穀者，腸胃之小大長短，受穀之多少，奈何？
伯高曰：請盡言之！穀所從出入淺深遠近長短之度，唇至齒長九分；口廣二寸半；齒以後至會厭，深三寸半，大容五合；舌重十兩，長七寸，廣二寸半；咽門重十兩，廣二寸半，至胃長一尺六寸；胃紆曲屈伸之，長二尺六寸，大一尺五寸，徑五寸，大容三斗五升；小腸後附脊，左環廻周疊積，其注於廻腸者，外附於臍，上廻運環十六曲，大二寸半，徑八分分之少半，長三丈三尺；廻腸當臍左環，廻周葉積而下，廻運環反十六曲，大四寸，徑一寸寸之少半，長二丈一尺；廣腸傳脊以受廻腸，左環葉脊上下辟，大八寸，徑二寸寸之大半，長二尺八寸。腸胃所入至所出，長六丈四寸四分，廻曲環反三十二曲也。
【`馬蒔`曰：此言腸胃自所入至所出之度數也。小腸上口乃胃之下口，小腸後附於脊，從左環廻周疊積，所注之物以入於廻腸者，外附於臍，上廻運計環十六曲，大四寸，徑口八分分之少半，即半分也，其長三丈三尺。又廻腸者，大腸也。大腸上口，即小腸下口也。大腸當臍左環廻周葉，積而下廻其運環反十六曲，大四寸，徑口一寸寸之少半，即五分也，長二丈一尺。又廣腸者，直腸也。廣腸附脊，以受廻腸之物，左環葉在脊之上下盤辟，大八寸，徑二寸寸之大半，則是二寸七八分也，其長計二尺八寸。】
【`張志聰`曰：此言有生之後，總借水穀之所生養，故專論其腸胃。胃主受納水穀，腸主傳道變化，其精液血氣，由此而生焉。越人曰：脣為飛門，齒為戶門，會厭為吸門，胃為賁門，太倉下口為幽門，大小腸會為闌門，下極為魄門。蓋脣齒乃始受水穀之門，故先論脣齒之廣長。舌者，主為衛，使之迎糧，舌和而後能知五味。會厭者，喉之上套，所以分別咽喉。咽乃胃之門，主受納水穀。喉乃肺之竅，以司呼吸者也。】

# 平人絕穀
★ 靈樞·平人絕穀篇第三十二
【`馬蒔`曰：內論平人絕穀七日則死，故名篇。】

黃帝曰：願聞人之不食七日而死，何也？
伯高曰：臣請言其故。胃大一尺五寸，徑五寸，長二尺六寸，橫屈受水穀三斗五升，其中之穀，常留二斗，水一斗五升而滿。上焦泄氣，出其精微，慓悍滑疾。下焦下溉諸腸。小腸大二寸半，徑八分分之少半，長三丈二尺，受穀二斗四升，水六升三合合之大半。廻腸大四寸，徑一寸寸之少半，長二丈一尺，受穀一斗，水七升半。廣腸大八寸，徑二寸寸之大半，長二尺八寸，受穀九升三合八分合之一。腸胃之長凡五丈八尺四寸，受水穀九斗二升一合合之大半。此腸胃所受水穀之數也。平人則不然。胃滿則腸虛，腸滿則胃虛，更虛更滿，故氣得上下，五臟安定，血脈和則精神乃居，故神者水穀之精氣也。故腸胃之中，常留穀二斗，水一斗五升。故平人日再後，後二升半，一日中五升。七日，五七三斗五升，而留水穀盡矣。故平人不食飲七日而死者，水穀精氣津液皆盡故也。
【`馬蒔`曰：此詳言平人皆不食而死之故也。平人者，無病之人也。】
【`張志聰`曰：此論人之臟腑形骸，精神氣血，皆借水穀之所資生，水穀絕則形與氣俱絕矣。[六節臟象]論曰：五味入口，藏於腸胃，味有所藏以養五氣，氣和而生，津液相成，神乃自生。故神者水穀之精氣也。平人不然者，謂平常無病之人，胃滿則腸虛，腸滿則胃虛，日夜消化，止留三斗五升，無有如此之留積也。是以不飲食七日，則所留之水穀盡矣。水穀盡，則精氣津液皆盡矣。】
【`王芳候`曰：病人不飲食七日不死者，水穀留積故也，蓋留積則為病矣。】

# 海
★ 靈樞·海論篇第三十三
【`馬蒔`曰：內論人有四海，故名篇。】

黃帝問於岐伯曰：余聞刺法於夫子，夫子之所言，不離於營衛血氣。夫十二經脈者，內屬於腑臟，外絡於肢節，夫子乃合之於四海乎？
岐伯答曰：人亦有四海十二經水，經水者皆注於海，海有東西南北，命曰四海。
黃帝曰：以人應之奈何？
岐伯曰：人有髓海，有血海，有氣海，有水穀之海，凡此四者以應四海也。
黃帝曰：遠乎哉，夫子之合人天地四海也。願聞應之奈何？
岐伯答曰：必先明知陰陽表裏滎輸所在，四海定矣。
黃帝曰：定之奈何？
岐伯曰：胃者水穀之海，其輸上在氣衝，下至三里。衝脈者，為十二經之海，其輸上在於大杼，下出於巨虛之上下廉。膻中者，為氣之海，其輸上在柱骨之上下，前在於人迎。腦為髓之海，其輸上在於其蓋，下在風府。
【`馬蒔`曰：此言人之有四海也。人有四海者，即下髓海、血海、氣海、水穀之海也。十二經水者，即清水、渭水、海水、湖水、汝水、澠水、淮水、漯水、江水、河水、濟水、漳水也。夫天下經常之水固有十二，而此水皆注於海，海有東西南北之四方，故不曰十二，而止曰四海也。惟胃為水穀之海，其輸穴上在氣衝，下至三里。惟衝脈為十二經之血海，其輸穴上在於足太陽膀胱經之大杼，下出於足陽明胃經之巨虛上廉與巨虛下廉。又膻中為氣之海，其輸穴在於督脈，經天柱骨之上下，前在於足陽明胃經之人迎。又腦為髓之海，其輸穴在於其蓋，即督脈經之百會，下在於督脈經之風府。】
【`張志聰`曰：夫天主生物，地主成物，是以人之形身，應地之四海十二經水。然水天之氣，上下相通，是以頭氣有街，胷氣有街，腹氣有街，脛氣有街，經氣上下之出入也。故合人於天地四海，必先明知陰陽表裏滎輸之所在，四海定矣。胃者水穀之海，其輸上在氣衝，氣在腹者止之背俞，下至足之三里，是水穀之海，上通於天氣，而下通於經水也。衝脈者為十二經之海，其輸上在於太陽之大杼，下至巨虛之上下廉，而出於脛氣之街，是衝脈之外通於天氣，而內通於經水也。膻中者為氣之海，在膺胷之內，宗氣之所聚也，宗氣流於海，其下者注於氣街，其上者走於息道，故氣在胷者止之膺與背俞，故其輸上在背之天柱，前在膺胷之人迎，是氣海之上通於天，而下通於經水也。腦為髓之海，氣在頭者止之於腦，故其輸上在於其蓋，下在督脈之風府，是髓海之上通於天而下通於經水也。是十二經脈，應地之十二經水。經水者皆注於海，海有東西南北，而海之雲氣上通於天，是以人之所以合天地四海也。】

黃帝曰：凡此四海者，何利何害？何生何敗？
岐伯曰：得順者生，得逆者敗。知調者利，不知調者害。
【`馬蒔`曰：此言四海之得生且利者，以其須而善調之，否則敗害至矣。】
【`姚士因`曰：人合天地四海升降出入，運行無息，故得順而和，則生利無窮，逆而不調，則敗害至矣。】

黃帝曰：四海之逆順奈何？
岐伯曰：氣海有餘者，氣滿，胸中悗息，面赤。氣海不足，則氣少不足以言。
【`馬蒔`曰：此言四海之逆順，先舉氣海之偏勝者言之，見其所以為逆，反此則為順。有餘者邪氣有餘而實，不足者正氣不足而虛也。下文倣此。】
【`吳懋先`曰：天地陰陽之道，更相和平者也，故有餘不足，皆為之逆。膻中者，宗氣之所居，上出於喉，以司呼吸，故氣海有餘者，氣滿胸中，氣息悗亂，氣上逆故面赤也。氣海不足則氣少，氣少故不足於言。】

血海有餘，則常想其身大，怫然不知其所病。血海不足，亦常想其身小，狹然不知其所病。
【`馬蒔`曰：此言血海之偏勝而病者，見其所以為逆，反此則為順矣。蓋承上文衝脈為十二經之海者而言耳。】
【`吳懋先`曰：衝脈起於胞中，上循背裏為經脈之海，其浮而外者，循腹右，上行至胷中，而後散於皮膚之間。是衝脈之血，充貫於周身，故有餘則覺其身大，不足則覺其身小，怫然狹然，不知其為何病。】
【`王芳侯`曰：血以應水，故有餘常想其大，不足則覺其為小矣。】

水穀之海有餘則腹滿，水穀之海不足則飢不受穀食。
【`馬蒔`曰：此言水穀之海偏勝則病，見其所以為逆，反此則為順也。】
【`姚士因`曰：胃氣有餘故腹脹滿，胃氣不足故飢而不受穀食。】

髓海有餘則輕勁多力，自過其度。髓海不足，則腦轉耳鳴，脛痠眩冒，目無所見，懈怠安臥。
【`馬蒔`曰：此言髓海之偏勝而病者，見其所以為逆，反此則為順也。】
【`姚士因`曰：精液補益腦髓，而下流陰股，故髓海有餘，則足勁輕健而多力。度，骨度也。髓從骨空循度而上通於腦，故有餘則自過其度矣。髓海不足則精液竭，精液者，所以濡空竅者也，是以耳為之鳴，目無所見。液脫者，骨屬屈伸不利，故脛痠而懈怠安臥。】

黃帝曰：余已聞逆順，調之奈何？
岐伯曰：審守其輸，而調其虛實，無犯其害。順者得復，逆者必敗。
黃帝曰：善。
【`馬蒔`曰：此言善守四海之輸穴，以善調之，則有利無害，得順而不得逆也。審四海之穴而善守之，以行補瀉之法，虛則補之，實則瀉之，則有利無害，順者可復，否則逆而為敗矣。】
【`吳懋先`曰：審其輸則知其四海之通於經，而經俞之外通於氣也。調其虛實，則有餘不足自和矣。害，謂經氣之逆，復則反逆為順也。】

# 五亂
★ 靈樞·五亂篇第三十四
【`馬蒔`曰：內言氣有五亂，故名篇。】

黃帝曰：經脈十二者，別為五行，分為四時，何失而亂？何得而治？
岐伯曰：五行有序，四時有分，相順則治，相逆則亂。
黃帝曰：何謂相順？
岐伯曰：經脈十二者以應十二月，十二月者分為四時，四時春夏秋冬夏，其氣各異，榮衛相隨，陰陽已和，清濁不相干。如是則順之而治。
黃帝曰：何謂逆而亂？
岐伯曰：清氣在陰，濁氣在陽，榮氣順脈，衛氣逆行，清濁相干，亂於胷中，是謂大悗。故氣亂於心則煩心密嘿，俛首靜伏。亂於肺則俛仰煩喝，接手以呼。亂於腸胃則為霍亂。亂於臂脛則為四厥。亂於頭則為厥逆，頭重眩仆。
【`馬蒔`曰：此言人有五亂，而諸證各有所見也。夫脈與四時相合，是謂順也。惟清氣宜升，當在於陽，反在於陰；濁氣宜降，當在於陰，而反在於陽。榮氣陰性，精專固順，宗氣以行於經隧之中，衛氣陽性，慓悍滑利，宜行於分肉之間。今晝不行於陽經，夜不行於陰經，其氣逆行，乃清濁相干，亂在胸中，是之謂大悶也。故氣亂於心，或亂於肺，或亂於腸胃，或亂於臂脛，或亂於頭，各有其證候者如此。】
【`張志聰`曰：本經[邪客]篇云，五穀入於胃也，其糟粕津液宗氣分為三隧。故宗氣積於胷中，出於喉嚨，以貫心脈而行呼吸焉。榮氣者，泌其津液，注之於脈，化而為血，以榮四末，內注五臟六腑以應刻數焉。此言宗氣積於胷中，上貫心脈，同榮氣行於脈中，以應呼吸漏下。[五味]篇曰：穀始入於胃，其精微者，先出於胃之兩焦，以溉五臟，別出兩行榮衛之道，其大氣之搏而不行者，積於胷中命曰氣海，出於肺，循喉咽，故呼則出，吸則入。此言宗氣積於胷中，上出於肺，偕衛氣行於脈外，以應呼吸漏下。此榮行脈中，衛行脈外，宗氣兩行榮衛之道，一呼一吸，脈行六寸，漏下二刻，人二百七十息，脈行十六丈二尺為一周；漏下百刻，人一萬三千五百息，脈行五十度而大周於身。此清氣在陰，濁氣在陽，榮行脈中，衛行脈外，清濁之不相干也。又曰：衛氣者，出其悍氣之慓疾，而先行於四末分肉皮膚之間而不休者也。晝日行於陽，夜行於陰，常從足少陰之分間，行於五臟六腑，此榮衛相將，偕行於脈外，晝行陽二十五度，夜行陰二十五度，與榮行脈中衛行脈外之各走其道，清濁之不相干也。經脈十二以應十二月者，六臟六腑之經脈，循度環轉，行十六丈二尺為一周也。分為四時者，一日之中有四時，朝則為春，日中為夏，日入為秋，夜半為冬。衛氣晝行於陽，夜行於陰，其氣各異。榮衛相隨，陰陽相和，而清濁不相干也。夫循脈之榮衛宗氣從胷而上出於心肺，順脈而行，以榮四末，內注五臟六腑，以應刻數。其榮衛相隨，晝行陽而夜行陰者，與脈逆行，從頭注於臂胻，以行三陽之分，夜則內行臟腑之陰，與榮行脈中衛行脈外之氣不相干也。所謂清濁相干者，循脈之榮衛，與行陰行陽之榮衛相干，是以亂於胷，亂於心肺，及亂於腸胃臂胻頭也。】

黃帝曰：五亂者，刺之有道乎？
岐伯曰：有道以來，有道以去。審知其道，是謂身寶。
黃帝曰：善。願聞其道！
岐伯曰：氣在於心者，取之手少陰心主之輸。氣在於肺者，取之手太陰滎、足少陰輸。氣在於腸胃者，取之足太陰陽明，不下者取之三里。氣在於頭者，取之天柱大杼；不知，取足太陽滎輸。氣在於臂足，取之先去血脈，後取其陽明少陽之滎輸。
【`馬蒔`曰：此言刺五亂之穴也。道者，脈路也。邪之來也，必有其道，則邪之去也，亦必有其道，審知其道而善去之，斯謂養身之寶。故氣亂於心者，當取之手少陰心經之輸穴神門，手心主即厥陰心包絡經之輸穴大陵。氣亂於肺者，取足太陰脾經滎穴魚際，足少陰腎經之輸穴太谿。氣在於腸胃者，取之足太陰脾經之輸穴太白，足陽明胃經之輸穴陷谷；如刺之而邪氣不下，當取足陽明胃經之三里。若氣在於頭者，取之足太陽膀胱經之天柱，又取於本經之大杼；如取之而病尚不知，又當取本經之滎穴通谷、輸穴束骨。若氣在於臂足者，當先去其臂足之血脈，然後在臂則取手陽明大腸經之滎穴二間、輸穴三間，手少陽三焦經之滎穴液門、輸穴中渚。在足則取足陽明滎穴內庭、輸穴陷谷，足少陽膽經之滎穴俠谿、輸穴臨泣。】
【`張志聰`曰：道者，謂各有循行之道路。有道以來，有道以去者，言有道以來，而清濁相干，亦當有道以去，而陰陽相和也。故審知逆順之道，是謂養身之寶。取手少陰手太陰之滎輸者，取氣以順其宗氣之上行也。本經云：宗氣流於海，其上者走於息道，其下者注於氣街。又曰：衝脈者，十二經之海也，與少陰之大絡起於腎下，出於氣街。取足少陰輸者，順宗氣之下行也。取足太陰陽明而復取之三里者，先取氣而後取脈也。取天柱大杼而復取之滎輸者，先取脈而後取氣也。蓋清濁相干，乃經脈外內之血氣厥逆也。[經脈]篇曰：六經絡手陽明少陽之大絡，起於五指間，上合肘中。逆氣在於臂足，取之先去血脈，後取其陽明少陽之滎輸者，先去其脈中之逆，使脈外之血氣，溜注於脈中，而陰陽已和也。】

黃帝曰：補瀉奈何？
岐伯曰：徐入徐出，謂之導氣。補瀉無形，謂之同精。是非有餘不足也，亂氣之相逆也。
黃帝曰：允乎哉道！明乎哉論！請著之玉版，命曰治亂也。
【`馬蒔`曰：此言治五亂者，惟以導氣，不與補瀉有餘不足者同法也。凡有餘者則行瀉法，不足者則行補法。今治五亂者，則其針徐入徐出，導氣復故而已，不必泥定補瀉之形。以其精氣相同，非真有餘與不足也，不過亂氣之相逆耳，何必以補瀉哉！】
【`張志聰`曰：徐入徐出者，導其氣之來去也。榮衛者，精氣也。同生於水穀之精，故謂之同精。出入補瀉，非為有餘不足，乃導亂氣之相逆也。】

# 脹
★ 靈樞·脹論篇第三十五
【`馬蒔`曰：內詳論臟腑脹由脹形之治法，故名篇。】

黃帝曰：脈之應於寸口，如何而脹？
岐伯曰：其脈大堅以濇者，脹也。
黃帝曰：何以知臟腑之脹也？
岐伯曰：陰為臟，陽為腑。
【`馬蒔`曰：此言據脈可以知脹，陰脈屬臟而陽脈屬腑也。脈見於寸口，其脈大者，以邪氣有餘也；其脈堅者，以邪氣不散也；其脈濇者，以氣血濇滯也，故為脹。然脈大而堅者為陽脈，其脹在六腑，脈澀而堅者為陰脈，其脹在五臟也。】
【`張志聰`曰：此承上文言衛氣之行於形身臟腑之外內，有順有逆，逆順不從，在外則為脈脹膚脹，在內則為臟腑之脹矣。寸口堅大為陽脈，濇為陰脈，陰為臟，陽為腑，以脈之陰陽，則知臟腑之脹矣。】

黃帝曰：夫氣之令人脹也，在於血脈之中耶？臟腑之內乎？
岐伯曰：三者皆存焉，然非脹之舍也。
黃帝曰：願聞脹之舍！
岐伯曰：夫脹者，皆在於臟腑之外，排臟腑而郭胷脅，脹皮膚，故命曰脹。
黃帝曰：臟腑之在胷脅腹裏之內也，若匣匱之藏禁器也，各有次舍，異名而同處一域之中，其氣各異，願聞其故。 【 此處必缺岐伯所答之言。】
黃帝曰：未解其意，再問。
岐伯曰：夫胷腹，臟腑之郭也；膻中者，心主之宮城也；胃者，太倉也；咽喉小腸者，傳送也；胃之五竅者，閭里門戶也；廉泉玉英者，津液之道也。故五臟六腑者，各有畔界，其病各有形狀。營氣循脈，衛氣逆為脈脹，衛氣並脈循分為膚脹。三里而瀉，近者一下，遠者三下，無問虛實，工在疾瀉。
【`馬蒔`曰：此明言脹之所舍，而脹則成於衛氣之逆，其法在於急瀉三里也。夫脹不在於血脈之中，亦不在於臟腑之內，乃在於臟腑之外，胷脅之內，排其臟腑，而以胷脅為郭，其皮膚亦為之脹，此則脹之所舍也。且臟腑在胷脅腹裏之內，雖同處於一域，然其病各有所異者，以其各有畔界也。故胷脅為臟腑之郭，膻中為心主之宮城，胃為太倉，咽喉小腸為傳送水穀之道，胃有五竅為閭里門戶，廉泉玉英為津液之道。所以臟腑各有畔界，而病亦各有形狀也。然其所以脹者，不在於營氣，而在於衛氣。蓋營氣陰性精專隨宗氣行，不能為脹。唯衛氣逆行，則並脈循分肉者，始為脈脹，而成為膚脹耳。是以胃為臟腑之海，而三里為胃經之合，當瀉其三里。病近者，一次瀉之；病久者，三次瀉之。不必拘其虛實，而工在於急瀉之也。】
【`張志聰`曰：此病在氣而及於臟腑血脈之有形，故三者皆存焉，然非脹之舍也。脹之舍，在內者，皆在於臟腑之外，空郭之中；在外者，脹於皮膚腠理之間，故命曰脹，謂脹在無形之氣分也。帝復問臟腑在於胷腹之內，如匣匱所藏之禁器，而各有界畔，五臟六腑，其氣各異。今脹氣皆在於臟腑之外，何以分別某臟某腑之脹乎？伯言夫衛氣生於胃腑水穀之精，日行於陽，夜行於陰，逆於陽則為脈脹膚脹，逆於陰則為空郭之脹，及五臟六腑之脹也。夫胷腹者，臟腑之郛郭；膻中者，心主之宮城。脹者皆在於臟腑之外，排臟腑而郭胷脅，此衛氣逆於陰，而將為臟腑之脹矣。胃主受納水穀，為太倉而居中焦，在上為咽喉，主傳氣而送水穀，在下口為小腸，主傳送糟粕津汁，是故胃之五竅，猶閭里之門戶也。蓋水穀入胃，其味有五，津液各走其道，酸先入肝，苦先入心，甘先入脾，辛先入肺，咸先入腎。五臟主藏水穀之精者也，其流溢於下焦之津液，從任脈而出於廉泉玉英，以濡上之空竅，故五臟六腑各有界畔，其病各有形狀也。如營氣循脈，衛氣逆於脈中則為脈脹；若並脈而循行於分肉，則為膚脹。蓋衛氣雖常然並脈循行於分肉，而行有逆順，若並脈順行而乘於脈中，則為脈脹，行於膚肉，則為膚脹，此皆衛氣之逆行，故曰若順逆也。當取足陽明胃經之三里而瀉之。在於膚脈而近者一瀉，在於城郭而遠者三下，無問虛實，工在疾瀉。蓋留之則為臟腑之脹矣。衛氣出於太倉，故瀉胃之三里。`吳懋先`曰：衛氣逆於空郭中，則為鼓脹；著於募原，而傳送液道阻寒者，則為腸胃之脹；門戶界畔不清者，則為五臟之脹。此皆胃腑之門戶道路，故瀉足之三里。若病久而成虛者，瀉之反傷胃氣。故曰，工在疾瀉。疾瀉者，治其始萌也。`楊元如`曰：逆則生長之機漸消，故久而未有不成虛者。審其傳送阻塞者瀉之，門戶液道不通者通之，界畔不清者理之，正氣不足者補之，補瀉疏理兼用，斯為治脹之良法。若新病而不大虛者，急宜攻之，可一鼓而下。`倪沖之`曰：廉泉玉英者，津液之道也。液道不通，則空竅閉塞，而氣逆於中矣。故治脹者；當先通其津液。故曰，若欲下之，必先舉之。`朱衛公`曰：液者，所以灌精濡空竅者也。其別氣出於耳而為聽，宗氣上出於鼻而為臭，濁氣出於胃，走脣舌而為味，其精陽之氣，上走於目而為睛，故液道不通則諸氣皆逆矣。】

黃帝曰：願聞脹形！
岐伯曰：夫心脹者，煩心短氣，臥不安；肺脹者，虛滿而喘欬；肝脹者，脅下滿而痛引小腹；脾脹者，善噦，四肢煩悗，體重不能勝衣，臥不安；腎脹者，腹滿引背，央央然腰髀痛。 【 勝，平聲。】
【`馬蒔`曰：此下二節，明上節之病各有形狀，而此節以五臟之脹形言之也。】
【`吳懋先`曰：此衛氣逆於城郭中而為臟腑之脹也。願聞脹形者，問五臟六腑之脹形，始在無形而及於有形也。】

六腑脹：胃脹者，腹滿，胃脘痛，鼻聞焦臭，妨於食，大便難。大腸脹者，腸鳴而痛濯濯，冬日重感於寒，則飧泄不化。小腸脹者，少腹䐜脹，引腰而痛。膀胱脹者，少腹滿而氣癃。三焦脹者，氣滿於皮膚中，輕輕然而不堅。膽脹者，脅下痛脹，口中苦，善太息。 【 䐜，音嗔。】
【`馬蒔`曰：此以六腑之脹形言之也。】

凡此諸脹者，其道在一。明知逆順，鍼數不失。瀉虛補實，神去其室。致邪失正，真不可定。粗之所敗，謂之夭命。補虛瀉實，神歸其室。久塞其空，謂之良工。
【`馬蒔`曰：此言治脹之法，補瀉有得失，而醫工分高下也。】
【`姚士因`曰：其道在一者，謂三合而為一也。逆順者，謂營行脈中，衛行脈外，相逆順而為行也。塞其空者，外無使經脈膚腠疏空，內使臟腑之神氣充足，自無厥逆之患。此良工治未病也。】
【`莫仲超`曰：上節言無問虛實，工在疾瀉，此復曰，瀉虛補實，神去其室。是又當審其邪正而補瀉之，聖人之慮深矣，學者不可不深體之。】

黃帝曰：脹者焉生？何因而有？
岐伯曰：衛氣之在身也，常然並脈，循分肉，行有逆順，陰陽相隨，乃得天和。五臟更始，四時有序，五穀乃化。然後厥氣在下，營衛留止，寒氣逆上，真邪相攻，兩氣相搏，乃合為脹也。
【`馬蒔`曰：此言脹之所由生也。衛氣之行於人身，晝行於陽經，夜行於陰經，並脈循分肉而行出入之間，自有逆順，陰陽相隨，乃得天和。故五臟隨時以更始，五穀自化。惟厥氣從下而逆，則營衛遂失其常而留止不行，寒邪隨厥氣以上行，真邪相攻，兩氣相搏，乃合而為脹耳。上文言衛氣逆為脈脹，又並脈循分肉為膚脹者，此可見矣。】
【`張志聰`曰：此言衛氣逆行，因下焦寒氣之所致也。夫衛氣之在身也，常然並脈，循於分肉，而行有逆順。蓋衛氣與脈內之營氣，相逆順而行也。陰陽相隨者，謂脈外之營衛相將而行。陰陽清濁，有逆有順，乃得天和。應天氣之右旋而西轉，經水皆歸於東流，得天地自然之和氣。五臟更始者，謂營行於臟腑經脈，外內出入，陰陽遞更，終而復始也。四時有序者，謂衛氣日行於陽，夜行於陰，應四時寒暑之往來也。陰陽和平，五穀乃化，而營衛生焉。此先論其陰陽和調，然後論厥逆之因，乃厥氣在下，營衛留止，寒氣逆上，真邪相攻，兩氣相搏，乃合為脹也。】

黃帝曰：善。何以解惑？
岐伯曰：合之於真，三合而得。
帝曰：善。
黃帝問於岐伯曰：脹論言無問虛實，工在疾瀉。近者一下，遠者三下。今有其三而不下者，其過焉在？
岐伯對曰：此言陷於肉肓而中氣穴者也。不中氣穴，則氣內閉；鍼不陷肓，則氣不行；上越中肉，則衛氣相亂，陰陽相逐。其於脹也，當瀉不瀉，氣故不下，三而不下，必更其道，氣下乃止，不下復始，可以萬全，烏有殆者乎？其於脹也，必審其胗，當瀉則瀉，當補則補。如鼓應桴，惡有不下者乎？ 【 肓，音荒。中，去聲。惡，音烏。】
【`馬蒔`曰：此言脹之愈與不愈，在於鍼之有得失也。上文言脹貴於急瀉，近者一下，遠者三下。今下之者三，而病有不下者，正以邪之陷於肉肓，而中於氣穴，故鍼之者，必當中於氣穴肉肓可也。蓋不中氣穴，則邪氣少閉於內，鍼不陷肉肓，則邪氣不行於外，致使此邪上越。所刺之肌肉間，則衛氣相亂，陰陽諸經相乘而逐。其脹當瀉不瀉，邪故不下。三而不下，必更其道，務使氣下而止鍼。設若不下，又復始鍼，庶可以萬全也。且驗脹之退否，胗脹則脹，脹則瀉之；胗退則退，退則補之，其法有如此者。】
【`張志聰`曰：真者所受於天，與穀氣並而充身者也。下焦先天之真元，上與陽明相合，化水穀之精微，生此營衛二氣，元真之氣，通會於腠理，與營衛合並而充行於形身者也。故營衛二氣，合之於真元，三合而得其厥逆之因矣。如天真之氣，厥逆在下，則營衛之氣，留止於上矣。下焦寒水之氣上逆，則真邪相攻，營衛兩氣相搏，乃合而為脹也。夫元真之氣，天乙之真元也，與寒水之氣相合，故真邪相搏，則真氣反厥於下，而寒氣反逆於上矣，真氣不得上合於營衛，則營衛留止矣。然衛氣逆於內，而為臟腑之脹者，有城郭募原之分也。募原者，臟腑之膏肓也。夫衛氣之逆於內而為脹者，在於宮城空郭之中，故取之三里，三下而已。今有其三而不下者，此陷於肉肓而中氣穴故也。故鍼不中氣穴，則氣閉於內，而不得外出。鍼不陷肓，則氣不行而不能上越。故三而不下者，必更其道，取之氣穴，惡有不下者乎？按氣穴有三百六十五，以應一歲。即上紀之胃脘，下紀之關元諸穴，非谿谷之會，是以中肉則衛氣相亂陰陽相逐，蓋衛氣行於皮膚臟腑之肉理，今入於氣穴，故不當取之肉也。】
【`姚士因`曰：按《金匱玉函》云：腠者，是三焦通會元真之處。理者，是皮膚臟腑之紋理也。夫臟腑之紋理，乃臟腑募原之肉理，而肉理之中有脈系，衛氣陷於肓膜而入於脈絡，故當取之氣穴也。】

# 五癃津液
★ 靈樞·五癃津液別篇第三十六
【`馬蒔`曰：內論五液而為水脹，則必為癃，故名篇。】
【`吳懋先`曰：此章論水穀所生之津液，各走其道，別而為五，如五道癃閉，則為水脹。五別者，為汗，為溺，為唾，為淚，為髓。五癃者，液不滲於腦而下流，陰陽氣道不通，四海閉塞，三焦不瀉，而津液不化。水穀留於下焦，不得滲於膀胱，則水溢而為水脹，因以名篇。上章論氣脹之因，此章論水脹之因，得其因則知所以治矣。】

黃帝問於岐伯曰：水穀入於口，輸於腸胃，其液別為五，天寒衣薄則為溺與氣，天熱衣厚則為汗，悲哀氣並則為泣，中熱胃緩則為唾。邪氣內逆則氣為之閉塞而不行，不行則為水脹。余知其然也，不知其所由生，願聞其道。
岐伯曰：水穀皆入於口，其味有五，各注其海，津液各走其道。故三焦出氣，以溫肌肉充皮膚為其津，其流而不行者為液。天暑衣厚則腠理開，故汗出。寒留於分肉之間，聚沫則為痛。天寒則腠理閉，氣濕不行，水下流於膀胱則為溺與氣。五臟六腑，心為之主，耳為之聽，目為之候，肺為之相，肝為之將，脾為之衛，腎為之主外。故五臟六腑之津液，盡上滲於目。心悲氣並則心系急，心系急則肺舉，肺舉則液上溢。夫心系與肺不能盡舉，乍上乍下，故欬而泣出矣。中熱則胃中消穀，消穀則蟲上下作，腸胃充郭故胃緩，胃緩則氣逆，故唾出。
【`馬蒔`曰：此言五液之所由主也。伯言人之所以有津與液者，正以水穀皆入於口，其味有五，各上注其氣於氣海之中，積為宗氣津液，各走其道。故三焦者，上焦為宗氣之所出，中焦為營氣之所出，下焦為衛氣之所出。共出其氣，以溫外之肌肉，充外之皮膚者為津；其在內之流而不行者為液也。人之所以有汗者，正以天暑衣厚，則人之腠理開，故汗出。若有寒氣留於分肉之間，則沫聚而為痛也。人之所以有溺與氣者，正以天寒則腠理閉，內之氣與濕俱不行，其水下留於膀胱，則前為溺而後為氣耳。人之所以有泣者，正以五臟六腑，心為之大主，而耳目肺肝脾腎，皆所以輔相此心者也。故五臟六腑之津液，盡上滲於目。如心悲氣並，故心系急，肺葉舉，津液因隨之而上溢，此泣之所由出也。蓋心系與肺不能盡舉，本乍上而乍下者，今心系急而肺葉舉，此其所以欬而泣乃出也。人之所以有唾者，正以胃中熱則易消穀之故耳。其消穀之時，蟲必上下交作，穀既消盡，則腸胃亦已充郭，故胃亦寬緩。夫胃寬緩則氣得上逆而升，唾斯隨氣而上出者也。此論五液之為病，而岐伯詳言之如此。】
【`張志聰`曰：此論精別而為津為液，為汗為溺，為泣為唾也。胃者，五臟六腑之海。水穀皆入於胃，五臟六腑皆稟氣於胃，五味各歸其所喜，其津液各走其道，隨三焦出氣以溫肌肉充皮膚者為津，其流而不行者為液。流者淖澤注於骨，補益腦髓，灌精而濡空竅者也。腠理者分肉之紋理，津隨三焦出氣，淖注於皮膚肌肉之間，故腠理開則汗大泄。如有寒而留聚於分肉之間，則排裂分肉而為痛。沫者，津聚而為沫也，此言津之為汗也。至若天寒則腠理閉塞，三焦之氣因濕而不行，津水下流於膀胱，則為溺與氣。夫膀胱為州都之官，津液藏焉。氣化而出者為溺藏於膀胱者，化生太陽之氣，此言津之為溺也。愚按為汗、為溺、為血、為髓，皆水穀津液之化，伯因帝問而分別答之。言津隨寒暑之氣而外內出入，然一日之中有四時，而飲食衣服亦有寒溫厚薄，讀者不以文害義，庶為得之。夫心為君主之官，乃五臟六腑之主。耳目者，上之空竅，津液之所注也。將相衛者，為君主之臣使也。腎主外者，腎主藏津液，所以灌精濡空竅者也。心悲氣並者，心悲則臟腑之氣，皆上並於心，聽令於君主也。氣並於心則心系急，心系急則肺舉，肺乃心之蓋也，肺舉則液上溢，肺主氣而水隨氣行也。心系與肺不能盡舉，乍上乍下，下則為欬，上則泣出矣。此言五臟六腑之津液，上滲於目而為泣，由心悲肺舉而出也。[口問]篇曰：胃緩則廉泉開，故涎下，補足少陰。蓋任脈起於足少陰之陰中，上出於廉泉，胃緩則少陰之氣，不與陽明相合，反上逆於廉泉，則水液隨之，故涎唾也。此言液之為唾也。】

五穀之精液，和合而為高者，內滲入於骨空，補益腦髓，而下流於陰股。陰陽不和，則使液溢而下流於陰，髓液皆減而下，下過度則虛，虛故腰背痛而脛痠。陰陽氣道不通，四海閉塞，三焦不瀉，津液不化。水穀並於腸胃之中，別於廻腸，留於下焦，不得滲膀胱，則下焦脹。水溢則為水脹。此津液五別之逆順也。
【`馬蒔`曰：此原水脹之所由成也。高當作膏。五穀精液，合而成為膏者，滲入於骨空之中，及補益腦髓，以下流於陰股。惟陰陽各經之氣不和，則液溢下而下流於陰器矣。其髓液皆減而下行，下行過多則必虛，致腰背痛而脛痠。斯時也，陰陽之氣道不通，四海閉塞，三焦不能輸瀉其精液，無自而化其水穀，並居於腸胃之中，別於廻腸而不入，留於下焦而不行，不得滲入膀胱，故下焦脹而水溢，遂使水脹之病所由成也。此津液五別之逆順如此。】
【`張志聰`曰：此言精液之為髓也。夫腎主藏精而主骨，和合而高者，五穀之液與腎臟之精，相和合而滲入於骨空，上行而高者，從骨空而補益腦髓，復從髓空而下流陰股，此精液淖注於骨而為髓，先上益於腦而復下流。故曰，五穀之精液，和合而為高者。復論五液閉癃，而為腰痛水脹諸病。曰，陰陽不和者，少陰與陽明之不和也。陰陽之氣不和，則液與精不合，使液溢於骨外而下流於陰矣。液溢於外，則髓液皆減而下，是不能為高矣。下流過度，則骨虛而腰痛脛痠矣。此髓道之閉癃也。陰陽氣道不通，則津液不得注於海，而四海閉塞矣。三焦之氣不通，瀉於肌腠，而津液不化矣。濟泌之汁，不得滲於膀胱，而下焦脹矣。水溢於下，則上逆而為水脹矣。此津液五別之逆順也。】

# 五閱五使
★ 靈樞·五閱五使篇第三十七
【`馬蒔`曰：內有五閱以觀五氣，五氣者為五臟之使也，故名篇。】

黃帝問於岐伯曰：余聞刺有五官五閱以觀五氣。五氣者，五臟之使也，五時之副也。願聞其五使當安出？
岐伯曰：五官者，五臟之閱也。
黃帝曰：願聞其所出，令可為常。
岐伯曰：脈出於氣口，色見於明堂。五色更出，以應五時，各如其臟。經氣入臟，必當治裏。 【 見，音現。更，平聲。】
【`馬蒔`曰：此言五官為五臟之外閱，五色尤驗於明堂也。刺法有五官，如下文鼻為肺之官、目為肝之官、口脣為脾之官、舌為心之官、耳為腎之官者是也。此五官者，可五閱以觀青黃赤白黑五氣，正以五氣者，乃五臟之所使，如肝青、心赤、脾黃、肺白、腎黑是也。又五時之所別，如春肝、夏心、至陰脾、秋肺、冬腎是也。但五氣所出，可以常驗。五臟者，正以脈雖出於氣口，而五色必見於明堂，其五色迭出以應五時，各如其常。惟外經邪氣入臟，必當從裏以治之，蓋由外固可以知內，而病在於裏，不得以治外也。】
【`莫仲超`曰：此章論五臟之氣，外見於五色，上通於五竅，五色更出以應五時，各如其臟，此從內而應於外也。如從外而內，是當皮而絡，絡而脈，脈而經，經而臟。故曰，經氣入臟，必當治裏。夫色見於皮膚，五臟之氣見於色者，蓋亦從經脈而出於皮膚，故曰五脈安出，五色安見。`楊元如`曰：色氣應天，經脈應地。五臟者，在地五行之所生也，而色見於面，此五行之氣上呈於天也。從內而外者，由臟而經脈皮膚，應地氣之上騰於天。從外而內者，由皮膚經脈而臟，應天氣之下降於地。升降出入，環轉無端，故曰經氣入臟，必當治裏。】

帝曰：善。五色獨決於明堂乎？
岐伯曰：五官已辨，闕庭必張，乃立明堂。明堂廣大，藩蔽見外，方壁高基，引垂居外，五色乃治。平博廣大，壽中百歲。見此者，刺之必已。如是之人者，血氣有餘，肌肉堅致，故可苦以針。 【 中，去聲。】
【`馬蒔`曰：此言五色雖决於明堂，而凡諸部博大者，壽必高而病易已也。帝以五色獨决於明堂為疑，伯言五官在外，曉然可辨。其闕上者，咽喉也，闕中者，肺也，即兩眉之間也。庭者，額中也，即首面也，顏也，必開而張，乃立明堂以閱之。明堂者，鼻也。其明堂廣大而為蕃為蔽者，又見於外，蓋頰側謂之蕃，耳門謂之蔽耳。四周之壁既方，地角之基又高，引垂向外，五色又順，平博廣大，壽當中百歲也。設有病時，見此五色，則刺之而病必已。蓋如是之人，血氣有餘，肌肉堅緻，故可苦之以鍼而刺之也。】
【`莫仲超`曰：此論五臟之氣，應土基之博厚也。闕庭，天庭也。明堂，王者聽政之堂，猶天闕在上，王宮在下也。藩蔽者，頰側耳門之間，猶明堂之藩屏也。方壁高基者，四方之牆壁堅固，地基高厚也。引垂居外者，邊陲在外，為中土保障也。此土基之平博廣大，以配五色之潤澤高明。如是者，天地交而二氣亨，壽必中百歲而去。】

黃帝曰：願聞五官。
岐伯曰：鼻者肺之官也，目者肝之官也，口脣者脾之官也，舌者心之官也，耳者腎之官也。
【`馬蒔`曰：此言五官之所在也。肺在內而鼻為之竅，所以司吸呼也，故為肺之官。肝在內而目為之竅，所以別五色也，故為肝之官。脾在內而口脣為之竅，所以納五谷也，故為脾之官。心在內而舌為之竅，所以辨五味也，故為心之官。腎在內而耳為之竅，所以聽五聲也，故為腎之官。】
【`張志聰`曰：官之為言司也。所以聞五臭，別五色，受五穀，知五味，聽五音，乃五臟之氣，外應於五竅，而五竅之各有所司也。】

黃帝曰：以官何候？
岐伯曰：以候五臟。故肺病者喘息鼻張，肝病者眥青，脾病者脣黃，心病者舌卷短顴赤，腎病者顴與顏黑。 【 卷，上聲。】
【`馬蒔`曰：此言五官可以候五臟之病也。鼻為肺之官，故肺病者，當病喘息，其鼻乃張也。目為肝之官，故肝病者，其目眥必青。脣為脾之官，故脾病者，其脣必黃也。舌為心之官，故心病者，其舌必卷而短，顴亦必赤也。耳為腎之官，故腎病者，顴與顏皆黑也。】
【`莫仲超`曰：五官者，五臟之閱也。閱其五官之色證，則知五臟之病也。】

黃帝曰：五脈安出？五色安見？其常色殆者如何？
岐伯曰：五官不辨，闕庭不張，小其明堂，藩蔽不見，又埤其牆，牆下無基，垂角去外，如是者雖平常，殆，況加疾哉！ 【 埤，音裨。】
【`馬蒔`曰：此言諸部狹小者必殆也。五臟之脈，安所從出，五臟之色，安所從見？其常色見者，而又至於危，皆帝之所疑也。伯言人之五官，既不可辨，闕庭又不張，明堂又狹小，藩蔽不可見，其牆又卑，牆下無基，垂角在外，如是者雖無病，而平常尚有殆者，況加之以有病哉！】
【`莫仲超`曰：此言土基埤薄者，其常色亦殆。蓋人秉天地之氣所生，得博厚高明而後能悠久。】

黃帝曰：五色之見於明堂，以觀五臟之氣，左右高下，各有形乎？
岐伯曰：腑臟之在中也，各以次舍，左右上下，各如其度也。
【`馬蒔`曰：此言面部之左右上下，各如腑臟在中之次舍，所以可觀五色於明堂也。帝問五色見於明堂者，可以觀五臟之氣，然左右上下，各有形可驗，而一如其在中之度乎？伯言腑臟之在中也，各有次舍，而面部之左右上下，悉如其在中之度耳，故可以觀而知也。按本經[五色]篇曰：庭者，首面也。闕上者，咽喉也。闕中者，肺也。下極者，心也。直下者，肝也。肝左者，膽也。下者，脾也。方上者，胃也。中央者，大腸也。挾大腸者，腎也。當腎者，臍也。面王以上者，小腸也。面王以下者，膀胱子處也。顴者，肩也。顴後者，臂也。臂下者，手也。目內眥上者，膺乳也。挾繩而上者，背也。循牙車以下者，股也。中央者，膝也。膝以下者，脛也。當脛以下者，足也。巨分者，股裏也。巨屈者，膝臏也。此五臟六腑之部分也。此篇當與[五色]篇參看。】
【`莫仲超`曰：明堂者，鼻也。五臟次於中央，六腑挾其兩側，言五色見於明堂，而臟腑之氣，各有所次之部位也。】

# 逆順肥瘦
★ 靈樞·逆順肥瘦篇第三十八
【`馬蒔`曰：首節有行之逆順，後分肥瘦壯幼等刺法，故名篇。】

黃帝問於岐伯曰：予聞鍼道於夫子，眾多畢悉矣。夫子之道，應若失而據未有堅然者也，夫子之問學熟乎？將審察於物而心生之乎？
岐伯曰：聖人之為道者，上合於天，下合於地，中合於人事。必有明法，以起度數，法式檢押，乃後可傳焉。故匠人不能釋尺寸而意短長，廢繩墨而起平水也。工人不能置規而為圓，去矩而為方。知用此者，固自然之物，易用之教，逆順之常也。
黃帝曰：願聞自然奈何？
岐伯曰：臨深決水，不用功力而水可竭也。循掘決衝而經可通也。此言氣之滑濇，血之清濁，行之逆順也。
【`馬蒔`曰：此言鍼道一本於自然之妙也。帝問針道畢陳，若有所失，而據守難堅，未知由學問而熟，抑亦由心而生？伯言聖人之為鍼道者，合於三才，必有明法以起度數，其法式檢押，乃可傳之後世也。譬之工匠，必用尺寸繩墨規矩，以為長短平直方圓，此乃自然之道，其為教易行，其行之逆順有常。能循其法，譬之臨深決水，循掘決衝，而水易竭，經可通也，何也？正以人之氣有滑濇，血有清濁，行有逆順，皆有自然之妙故耳。】
【`張志聰`曰：此篇論人之形體厚薄，血氣清濁，以應天地之道，逆順而行者也。夫子之道應若失者，謂道之幽遠難尋。堅，確也。察於物者，即物窮理。心生之者，豁然貫通也。蓋聖人之道，通乎天地，而合於事物之常，伯言天地之道，出於自然，不待勉強，幽遠難明，而不出乎規矩方圓之外。臨深決水者，決之去也。循掘決衝者，導之來也，此逆順之行也。】

黃帝曰：願聞人之白黑肥瘦小長，各有數乎？
岐伯曰：年質壯大，血氣充盈，膚革堅固，因加以邪，刺此者，深而留之，此肥人也。廣肩腋項，肉薄皮厚而黑色，脣臨臨然，其血黑以濁，其氣濇以遲，其為人也，貪於取與，刺此者，深而留之，多益其數也。
【`馬蒔`曰：此言刺肥人之法也。各有數者，各有刺鍼之數也。深而留之者，深入其鍼而久留之也。此乃刺肥人之數，而下所言貪夫，體色氣血，其法宜同，故並及之，且其數又加益也。】
【`張志聰`曰：此論形體之太過也。廣肩腋者，廣闊於四旁也。項乃太陽之所主，項肉薄而皮厚黑色者，太陽之水氣盛也。脣乃脾土之外候，臨臨然者，土氣厚大也。黑者水之色，血黑以濁者，精水之重濁也。氣濇以遲者，肌肉厚而氣道滯也。夫太過則能與，不及則貪取。貪於取與者，不得中和之道，過猶不及也。`楊元如`曰：前篇論五臟之氣，應土基厚薄，氣色精粗；此篇論形之肥瘦，血之清濁，以應太過不及，蓋皮脈肉筋骨五臟之外合也。】

黃帝曰：刺瘦人奈何？
岐伯曰：瘦人者，皮薄色少，肉廉廉然，薄脣輕言，其血清氣滑，易脫於氣，易損於血，刺此者，淺而疾之。 【 少，去聲。易，去聲。】
【`馬蒔`曰：此言刺瘦人之法也。廉，薄也，疾，速也。言此等瘦人，若深而留之，則氣易脫而血易損，故必淺入其鍼而速去之也。】
【`張志聰`曰：此論形體之不及也。皮薄色少，秉天氣之不足也。廉廉，瘦潔貌。肉廉廉然，薄脣輕言，秉地氣之不足也。血清者，水清淺也。氣滑者，肌肉薄而氣道滑利也。音主長夏，土氣薄，故言輕也。`朱濟公`曰：氣道之滑濇，由肌肉之厚薄，應天氣之行於地中。】

黃帝曰：刺常人奈何？
岐伯曰：視其白黑，各為調之。其端正敦厚者，其血氣和調，刺此者，無失常數也。
【`馬蒔`曰：此言刺常人之法也。常人者，不肥不瘦之人也。視其人之白者，當調以瘦人之數，黑者則用肥人之數。有等端正敦厚，與上貪於取與之人異，此人血氣必和調也。刺之者，固不如肥人之久而留之，亦不如瘦人之淺而疾之，但無失其常數而已。】
【`張志聰`曰：此論平人之和調也。黑白者，水天之色也。端正敦厚者，坤之德也。此得天地平和之氣，故其血氣和調也。常數者，天地之常數也。蓋以人應天地之氣，而針合天地人之數也。】

黃帝曰：刺壯士真骨者奈何？
岐伯曰：刺壯士真骨，堅肉緩節，監監然。此人重則氣濇血濁，刺此者，深而留之，多益其數；勁則氣滑血清，刺此者，淺而疾之。
【`馬蒔`曰：此言刺壯士真骨之法也。有等壯士肉少而骨粗者，其肉堅，其節緩，監監然，其勢難動，此人者，其體若重，則氣必濇而血必濁，刺此者，當深其鍼而久留之，如肥人之數。其體若輕而勁。則氣必滑而血必清，刺此者，當淺其鍼而疾去之，如瘦人之數也。】
【`張志聰`曰：此言年壯之士，得天真之完固也。先天之真元藏於腎，而腎主骨，天真完固，而後骨肉充滿也。真骨堅肉緩節監監者，筋骨和而肌肉充也。監監者，卓立而不倚也。其人重，則氣濇血濁，其人輕勁則氣滑血清。蓋元真者，乃混然之氣，已生之後，而有輕重高下之分焉。深而留之，淺而疾之，導其氣出入於外內也。】

黃帝曰：刺嬰兒奈何？
岐伯曰：嬰兒者，其肉脆，血少氣弱，刺此者，以毫鍼淺刺而疾發鍼，日再可也。
【`馬蒔`曰：此言刺嬰兒之法也。毫鍼者，[九鍼]論七曰毫鍼，取法於毫毛，其鍼宜淺，其發鍼宜速。日再者，寧一日之內，復再刺之，不可久留其鍼也。】
【`張志聰`曰：此言嬰兒未得天真充盛，其肉脆而血少氣弱也。襁褓乳養曰嬰，蓋男子八歲，女子七歲，腎氣始盛，齒更髮長；男子四八，女子四七，則筋骨隆盛，肌肉滿壯。蓋形肉血氣，雖借後天水穀之所資生，然本於先天之生原也。日再者，導陰陽血氣之生長。】

黃帝曰：臨深決水奈何？
岐伯曰：血清氣濁，疾瀉之則氣竭焉。
黃帝曰：循掘決衝奈何？
岐伯曰：血濁氣濇，疾瀉之則經可通也。
【`馬蒔`曰：此承首節而言臨深決水，循掘決衝之義也。氣濁當作氣滑，所謂臨深決水者，正以比人之血清氣滑者，疾瀉之而邪氣遂竭，猶之臨深淵以決放其水，不用功力而水可竭也。所謂循掘決衝者，正以比人之血濁氣濇者，疾瀉之而經脈可通，猶之循其所掘之處，仍用力以并掘之，而水可通也。皆指瀉法而言也。】
【`張志聰`曰：清濁者，天地之氣也。臨深決水，循掘決衝，行之逆順也。血氣逆順而行，應天地之旋轉也。按此篇論形肉之厚薄堅脆，血氣之多少清濁，應太過不及之氣，故用鍼之淺深疾徐，刺法之多少補瀉，皆以鍼合人而導之和平。是以一篇之中，並無邪病二字，若以瀉邪論之，去經義遠矣。】

黃帝曰：脈行之逆順奈何？
岐伯曰：手之三陰，從臟走手；手之三陽，從手走頭。足之三陽，從頭走足；足之三陰，從足走腹。
【`馬蒔`曰：此承首節而言脈之逆順，以各經之所行者，有自上而下，或自下而上也。手之三陰，從臟走手者，太陰肺經，從中府而走大指之少商；少陰心經，從極泉而走小指之少衝；厥陰心包絡經，從天池而走中指之中衝也。若手之三陽，從手走頭者，陽明大腸經，從次指商陽而走頭之迎香；太陽小腸經，從小指少澤而走頭之聽宮；少陽三焦經，從四指之關衝，而走頭之絲竹空也。若足之三陽，從頭走足者，太陽膀胱經，從頭睛明而走足小指之至陰；陽明胃經脈，從頭維而走足次指之厲兌；少陽膽經，從頭上關而走足四指之竅陰也。又足之三陰，從足走腹者，太陰脾經，從足大指內側隱白而走腹之大包；少陰腎經，從足心涌泉而走腹之俞府；厥陰肝經，從足大指外側大敦而走腹之期門也。夫手之陰經，自臟而走手為順，則自手而走臟為逆。手之陽經，自手而走頭為順，則自頭而走手為逆。足之陰經，自足而走腹為順，則自腹而走足為逆。足之陽經，自頭而走足為順，則自足而走頭為逆。所謂脈有逆順者如此。】
【`張志聰`曰：此言手足陰陽之脈，上下外內，逆順而行，應地之經水也。】

黃帝曰：少陰之脈獨下行，何也？
岐伯曰：不然。夫衝脈者，五臟六腑之海也，五臟六腑皆稟焉。其上者出於頏顙，滲諸陽，灌諸精；其下者，注少陰之大絡，出於氣街，循陰股內廉，入膕中，伏行胻骨內，下至內踝之後屬而別；其下者，並於少陰之經，滲三陰；其前者伏行出跗屬下，循跗，入大指間，滲諸絡而溫肌肉。故別絡結則跗上不動，不動則厥，厥則寒矣。
黃帝曰：何以明之？
岐伯曰：以言導之，切而驗之，其非必動，然後乃可明逆順之行也。
黃帝曰：窘乎哉，聖人之為道也！明於日月，微於毫釐，其非夫子孰能道之也。
【`馬蒔`曰：此言腎脈之下行者，以衝脈入腎之絡，而與之並行也。夫足之三陰，從足走腹，而獨有足少陰腎經之脈，繞而下行，與肝脾直行者別，何也？正以衝脈與之並行故耳。蓋衝脈者，起於足陽明胃經之氣衝穴，為五臟六腑之海，而臟腑之氣皆稟焉。其上則出於頏顙，滲諸陽經，以灌諸經之精，下注於少陰腎經之大絡曰大鍾者，以出於氣衝。又循陰踝之內廉，以入於膕中，伏行胻骨之內，下至內踝之後，凡所屬之別於下者，並由少陰之經，滲其脾腎肝之三經，此則在後廉者然也。其在前者，伏行出於足面之跗上，屬於下之涌泉，入循跗以入大指間，滲諸絡而溫肌肉。故別絡有邪相結，則跗上之脈不動，不動則氣厥逆而足冷矣。然何以知之？導病者以言，切病者以脈，其跗上踝非必動，乃可以明不動之為逆，動之為順，而其有邪與否明矣。】
【`張志聰`曰：此言血氣行於脈外，以應天之道也。夫司天在上，在泉在下，水天之氣，上下相通，應人之血氣，充膚熱肉，澹滲皮毛，而肌肉充滿，若怯然少氣者，則水道不行而形氣消索矣。夫衝脈者，五臟六腑之海也，五臟六腑之氣，皆稟於衝脈而行，其上者，出於頏顙，滲諸陽，灌諸陰，其下者，注少陰之大絡，下出於氣街，此五臟六腑之血氣，皆從衝脈而滲灌於脈外皮膚之間，應水隨氣而運行於天表也。夫少陰主先天之水火，水火者，精氣也。衝脈並少陰之經，滲三陰，循跗入大指間，滲諸絡而溫肌肉，是少陰之精氣，又從衝脈而運行出入於經脈皮膚之外內者也。故別絡結則少陰之氣不能行於跗上，而跗上不動矣。不動者，乃少陰之氣厥於內，故厥則寒矣。此氣血結於脈內，而不能通於脈外也，故當導之以言，導氣之外出也。驗之以脈，知精血之行也。其非跗上不動，然後乃可明逆順之行。逆順之行者，少陰之精氣滲灌於膚表，而復運行於脈中，應司天在泉之氣，遶地環轉，而復通貫於地中。明於日月，微於毫釐者，言聖人之道，如日月麗天，循度環轉，無有毫釐差失。故曰，聖人之為道者，上合於天，下合於地，中合於人事，必有明法以起度數，法式檢押，而後可傳焉。】
【`楊元如`曰：五臟六腑，應五運之在中，五運者，神機之出入也。皮膚經脈，應六氣之在外。六氣者，左右上下環轉升降者也。五臟六腑之氣，稟衝脈而運行於膚表，應地氣之出於外也。】
【`莫仲超`曰：所謂衝脈者，順行逆衝於經脈皮膚之外內，充於形身，無往不到，故曰，逆順之行。蓋經脈之血氣順行，則皮膚之氣血逆轉，所以應天地運行之道也。稟於五臟六腑者，即水穀所生之血氣流溢於中，由衝脈而布散於皮膚之外。少陰之氣血，先天之精氣也，並衝脈滲於三陰，而行於脈中，循足跗滲足指之諸絡，而出於脈外，是以陽氣起於足五指之表，陰氣起於足五指之裏，蓋秉足少陰先天之水火也。人之形體肥厚，由水穀所生之血氣，充膚熱肉，澹滲皮毛，其真骨堅肉緩節監監者，秉先天之精氣也。皮肉筋骨，營衛血氣，皆本於先天後天生始之血氣，以資益而後能筋骨強堅，肌肉豐厚，是以始論人之肥瘦長短，而末結衝脈少陰之出入焉。】


# 血絡
★ 靈樞·血絡論篇第三十九
【`馬蒔`曰：內論邪在血絡，及刺法異應，故名篇。】

黃帝曰：願聞其奇邪而不在經者。
岐伯曰：血絡是也。
黃帝曰：刺血絡而仆者，何也？血出而射者，何也？血少黑而濁者，何也？血出清而半為汁者，何也？發鍼而腫者，何也？血出若多若少而面色蒼蒼者，何也？發鍼而面色不變而煩悗者，何也？多出血而不動搖者，何也？願聞其故！
岐伯曰：脈氣盛而血虛者，刺之則脫氣，脫氣則仆。血氣俱盛而陰氣多者，其血滑，刺之則射。陽氣蓄積，久留而不瀉者，其血黑以濁，故不能射。新飲而液滲於絡，而未合和於血也，故血出而汁別焉。其不新飲者，身中有水，久則為腫。陰氣積於陽，其氣因於絡，故刺之血未出而氣先行，故腫。陰陽之氣，其新相得而未和合，因而瀉之，則陰陽俱脫，表裏相離，故脫色而蒼蒼然。刺之血出多，色不變而煩悗者，刺絡而虛經，虛經之屬於陰者，陰脫故煩悶。陰陽相得而合為痺者，此為內溢於經，外注於絡，如是者，陰陽俱有餘，雖多出血而弗能虛也。
【`馬蒔`曰：此詳言刺血絡而其應異者之義也。奇邪，不正之邪也。奇邪不在於經，故在於血絡也。然有刺血絡而仆者，何也？正以脈有氣盛而血虛者，必瀉其氣以補其血，故刺之則脫氣，脫氣則仆也。又有刺血絡而血出漂射者，何也？正以血氣俱盛，而內焉陰氣多者，其血必滑，故刺之則射也。又有刺血絡而血出甚少，且黑色而濁者，何也？正以陽氣蓄積，久留不瀉，其血黑以濁，故不能射也。又有刺血絡而血出，內有半清汁者，何也？正以新飲之際，而液滲血絡，未得合和於血，故血出而半為汁也。又有刺血絡而發鍼乃腫者，何也？正以不新飲者，身中有水，久則為腫，陰氣積於陽分，其氣聚於血絡之中，故刺之時，血尚未出，而氣乃先行，所以發鍼而腫也。又有血出若多若少，而面色蒼蒼然似有脫色者，何也？正以榮衛二氣，暫時相得，尚未和合，因而瀉之，則陰陽俱脫，表裏相離，故其色脫而蒼蒼然也。又有刺血絡而血出多，色不變，然內焉煩悶者，何也？正以刺絡而經虛，其經之屬於陰者，陰脫故煩悗也。又有刺血絡出血已多，而其身不動搖者，何也？正以榮衛相得，合成痺病者，此其邪氣內溢於經，外注於絡，則陰陽俱以邪氣而有餘，雖血多出而弗能虛，所以不至動搖也。】
【`張志聰`曰：此承上章少陰之大絡，而復統論其臟腑之十二絡焉。[玉版]論曰：人之所受氣者，穀也。穀之所注者，胃也。胃者，水穀血氣之海也。海之所行雲氣者，天下也。胃之所出血氣者，經隧也。經隧者，五臟六腑之大絡也。夫穀入於胃，乃傳之肺，流溢於中，布散於外，精專者，行於經隧。是水穀所生之血氣，榮行於脈中者也。水穀之精氣，從胃之大絡，注於臟腑之經隧，通於孫絡，出於皮膚，以溫肌肉，此水穀所生之氣血，散於脈外者也。夫大絡與經脈繆處，故奇邪而不在經者，血絡是也。上篇論五臟六腑之血氣，少陰腎臟之精氣，從衝脈而出於皮膚，此篇論胃腑所生之血氣，從臟腑之大絡而出於皮膚也。血絡者，外之絡脈孫絡，見於皮膚之間，血氣有所留積，則失其外內出入之機矣。夫經脈之血氣，皮膚之氣血，皆出於胃腑水穀之精，而分走其道，所當和平者也。若經脈之脈氣盛，而皮膚之血氣虛者，刺之則脫氣，脫氣則仆矣。蓋三陽之氣，主於皮膚肌腠之間，血虛則脫氣者，血為氣之守也如[陰陽應象]論曰：陰在內，陽之守是也。夫經脈皮膚之間，皆有此血氣，而有陰陽之分焉。經脈為陰，皮膚為陽。俱盛者，經脈外內之血氣俱盛也。如脈中之陰氣多者，其血滑，故刺之則射。如皮膚之陽氣，蓄積久留而不瀉者，其血黑以濁，故不能射也。絡脈之血，由水穀之津液所化，津液注於皮膚肌腠，滲於孫絡，與血和合而化赤者也。癰疽章曰：中焦出氣如露，上注谿谷，而滲孫脈，津液和調，變化而赤為血，血和則孫脈先滿溢，乃注於絡脈，皆盈乃注於經脈。陰陽已張，因息乃行。蓋水穀入胃，其津液隨三焦出氣，以溫肌肉充皮膚，復滲於孫絡與絡脈之血，和合變化而赤為血。故新飲而液滲於絡，未和合於血，是津液未變而赤，故刺之血出清而半為汁也。其不新飲者，身中有水，久則為腫，蓋言血乃水穀之津液所化，若不新飲而出為汁者，乃身中之水也。按奇邪而不在經者，謂皮膚之氣血，從別絡而出於孫絡，皮膚與經脈繆處也。此論津液注於皮膚，滲於絡脈，與經脈之血和合，是皮膚孫絡，又與經脈相通，而皮膚絡脈之氣血所從來，又有一道。蓋此篇假鍼以明陰陽血氣之生始出入，學者當於鍼刺之外，細體認其義焉。臟腑經脈為陰，皮膚肌腠為陽。臟腑之陰氣，積於皮膚之陽分者，其氣因於大絡孫絡而出，血未出而氣先行者，謂臟腑之氣先行，而血隨氣出者也。上論脈絡之血，乃皮膚之津液，滲入孫脈絡脈而化赤；此言皮膚之血，因於大絡孫絡而出，是皮膚脈絡之血氣，外內相通，故下文曰，陰陽之氣，其新相得而未和合也。皮膚為表，經脈為裏，膚表之陽，得脈內之陰氣以和之，經脈之陰，得膚表之陽氣以和之，陰陽表裏之相合也。如陰陽之氣，其新相得而未和合，因而瀉之，則陰陽俱脫，表裏相離，故脫色而蒼蒼然青也。[平脈]篇曰：榮氣不足，面色青，陰陽俱脫者，經脈外內之榮氣脫也。如血出多而色不變者，刺其絡而虛其經也，經虛之屬則陰脫矣。心主脈而包絡主血，陰臟之血脫，故煩悶也。蓋言在外之血氣，由臟腑之陰而出於經，經而脈，脈而絡也。夫內為陰，外為陽。經絡為陰，皮膚為陽。此總結血氣之外內出入相得而和合者也。自外而內者，從皮膚滲於孫脈絡脈，而內溢於經，自內而外者，從臟腑之陰而出於經，從經脈而外注於絡脈皮膚，外內之相得也。如陰陽俱有餘，相合而痺，閉於外內之間，雖多出血而弗能虛也。`朱濟公`曰：陰陽相得，而合為痺，與上文之陰陽相得同義。蓋陰陽和合，而流行則調，陰陽相得，而留滯則痺。痺者，閉也。通篇論經脈血氣之生始出入，故帝止問血出多而不動搖，伯曰陰陽相得而合為痺，是非邪病之痺明矣。】

黃帝曰：相之奈何？
岐伯曰：血脈者盛堅橫以赤，上下無常處，小者如鍼，大者如筋，則而瀉之萬全也，故無失數矣。失數而反，各如其度。 【 則，側同。】
【`馬蒔`曰：此言視血絡之法也。相，視也。血絡者，必盛且堅，及橫以赤，其上下無有常處，小如鍼而大如筋，必側其鍼，以迎而瀉之，可以萬全，故無失刺血絡之術數也。若失其術數，而與法相反，則凡或汁或射等證，各如其度以相應矣。】
【`張志聰`曰：此申明血氣之在經脈而外內出入也。盛堅橫以赤者，血盛於脈中也。上下無常處者，血氣之流行也。小者如鍼，留血之在孫絡也。大者如筋，留血之在經隧也。數者，血脈出入之度數，留血之在經絡。則而瀉之，故無失其所出之度數矣。所出之度，從經而脈，脈而絡，絡而孫。如失其所出之數而反者，又從孫而絡，絡而脈，脈而經，各如其度而外內出入者也。】

黃帝曰：鍼入而肉著，何也？
岐伯曰：熱氣因於鍼則鍼熱，熱則肉著於鍼，故堅焉。
【`馬蒔`曰：此言鍼入而肉之所以著也。蓋以鍼入於內，肉中熱氣，溫之於鍼則鍼熱，鍼熱則肉著於鍼，故不惟熱，而又堅不可拔也。】
【`張志聰`曰：三陽之氣，主於膚表。熱氣，陽氣也。熱氣因於鍼則鍼熱，熱則肉著於鍼，故鍼下堅而不可拔也。】

# 陰陽清濁
★ 靈樞·陰陽清濁篇第四十
【`馬蒔`曰：陰陽者，陰經陽經也。陰經受清氣，陽經受濁氣，故名篇。】

黃帝曰：余聞十二經脈以應十二經水者，其五色各異，清濁不同，人之血氣若一，應之奈何？
岐伯曰：人之血氣，苟能若一，則天下為一矣，惡有亂者乎？
黃帝曰：余問一人，非問天下之眾。
岐伯曰：夫一人者，亦有亂氣，天下之眾，亦有亂人，其合為一耳。 【 惡，音烏。夫，音扶。】
【`馬蒔`曰：此言人之血氣，不能為一，所以有亂氣也。[經水]篇言人手足各有三陰三陽，合為十二經脈，以應十二經水，如足太陽外合於清水而內屬於膀胱，足少陽外合於渭水而內屬於膽之類是也。所以十二經合於五行，五行別為五色，今與十二經水而相應，則五色各異，清濁必不相同矣。倘其間有人之氣血如一，無清無濁，則欲分而應彼十二經水也，奈何？伯言人身之氣血，必不能合之而為一也。苟人之氣血，可以為一，則推之天下，皆可以為一也，惡有氣血之亂者乎？帝遂言余之所問，止就一人之身耳，非問天下之眾也。伯言自一人之身而言，必有亂氣，猶天下之眾，必有亂人也，其理可合之為一耳。故知天下必有亂人，則一人之身必有亂氣也。焉得謂氣血為一哉？所以必與經水之清濁不同者而相應也。】
【`張志聰`曰：此篇論陰陽清濁，交相干亂者也。人之十二經脈，外合十二經水，內合五臟六腑，其五色各異，清濁不同，故一人之身有亂氣，猶天下之眾有亂人，其理可合之為一耳，惡有不亂者乎？`楊元如`曰：清濁，天地之氣也。天氣下降，地氣上升，清濁相干，命曰亂氣，不亂則生化滅矣。故曰，夫一人者，亦有亂氣，天下之眾，亦有亂人，謂天下之人，皆有此亂氣也。】

黃帝曰：願聞人氣之清濁。
岐伯曰：受穀者濁，受氣者清。清者注陰，濁者注陽。濁而清者上出於咽，清而濁者則下行。清濁相干，命曰亂氣。
【`馬蒔`曰：此承上文而言亂氣之義，自其清濁相干者成之也。大凡人身之氣，始時受穀氣者，六腑也，六腑為濁。繼而穀氣化為精微之氣，從上而出，則受此精微之氣者，五臟也，五臟為清。惟清者，注之於陰經，正所謂精微之氣也。惟濁者，注之於陽經，正所謂渣穢之物也。然清濁本非二物，而陰陽互相為用。其陽經之濁中有清者，上出於咽喉，本經[憂恚無言]篇言咽喉者，水穀之道路也。其陰經之清中有濁者，則其氣下。又言喉嚨者，氣之所以上下者也。此喉嚨所以出清氣，而濁者則下降也。由下節觀之，則喉嚨為上，而十二經皆為下耳。惟陰與陽不升降，則清與濁始相犯，而氣之所以有亂者也。】
【`張志聰`曰：六腑為陽，五臟為陰。六腑受穀者濁，五臟受氣者清。故清者注陰，濁者注陽。濁而清者，謂水穀所生之清氣，上出於咽喉，以行呼吸；清而濁者，肺之濁氣，下注於經，內注於海。此人氣之清濁相干，命曰亂氣。】

黃帝曰：夫陰清而陽濁，濁者有清，清者有濁，清濁別之奈何？
岐伯曰：氣之大別，清者上注於肺，濁者下走於胃。胃之清氣，上出於口；肺之濁氣，下注於經，內積於海。
【`馬蒔`曰：此承上文而明陰經清而陽經濁，濁中有清而清中有濁之義也。蓋氣之大別而分者，受氣者清，故清者上注於肺，肺為陰，所以曰受氣者清，而清者注陰也。受穀者濁，故濁者下走於胃，所以曰受穀者濁，而濁者注陽也。且胃之清氣，上出於口，即咽喉為水穀之道路，所以曰濁而清者，上出於咽也。肺之濁氣，下注於十二經，而內積於膻中之氣海，即喉嚨為氣之上下，所以曰清而濁者，則下行也。焉得謂清濁為無別耶？】
【`張志聰`曰：此論人合天地之氣也。大別者，應天地之大而有別也。天清地濁，而上下氣交，故濁者有清，清者有濁，而人亦應之。肺屬天而陽明居中土，故清者上注於肺，濁者下走於胃，此清濁之上下也。然濁者有清，胃之清氣上出於口，口鼻者，氣出入之門戶，此胃腑水穀之濁，生此清氣，上出於口以司呼吸，而應開闔者也。清者有濁，肺之濁氣下注於經，內積於海，肺為精水之原，清中所生之津液，流溢於下，即所謂穀入於胃，乃傳之肺，流溢於中，布散於外，精專者，行於經隧。下注於經者，行於經隧也。流溢於中者，內積於海也。海者，下焦精髓之海也。此陰陽清濁之氣交也。】

黃帝曰：諸陽皆濁，何陽獨甚乎？
岐伯曰：手太陽獨受陽之濁，手太陰獨受陰之清。其清者上走空竅，其濁者下行諸經。諸陰皆清，足太陰獨受其濁。
【`馬蒔`曰：此言陽經受濁，而小腸為尤濁。陰經受清，而肺經為尤清。然陰經雖皆受清，而脾則獨受其濁也。帝問諸陽經皆受濁氣，何陽經獨受濁氣之甚？伯言手太陽小腸經者，則上承胃之所受，脾之所化，其水穀尚未及分，而穢污俱存，此所以獨受陽經之最濁者也。其為濁之濁乎？且諸陰經皆受清氣，何陰經獨受清氣之甚？唯手太陰肺經，則為五臟之華蓋，獨受陰經之最清者也。故肺金之清氣，上走於空竅之中，而其濁氣，下行於十二經，及內積於膻中之氣海，則肺最居上，所以獨受陰經之清也。其為清之清乎？然諸陰皆受清氣，唯足太陰脾經，則胃中濁氣賴以運化，所謂獨受其濁也。其為清中之濁乎？】
【`張志聰`曰：諸陽皆濁，而手太陽獨受其濁之甚。蓋手太陽小腸，主受盛胃腑之糟粕，有形者皆濁，而糟粕為濁之甚者也。諸陰皆清，而手太陰為五臟之長，華蓋於上，故手太陰獨受陰之清。空竅者，皮毛之汗空也。手太陰主周身之氣，走於空竅，以司呼吸開闔，應天之道也。小腸受盛糟粕，濟泌別汁，化而為赤，下行於十二經脈，應地之道也。脾為倉廩之官，主輸運胃腑水穀之精汁，故諸陰皆清，而足太陰獨受其濁。`楊元如`曰：手太陰主天，故獨受其清，足太陰主地，故獨受其濁。此篇論人之陰陽清濁，應合天地經水，故帝曰十二經脈，應十二經水，伯曰天下之眾，又曰氣之大別。】

黃帝曰：治之奈何？
岐伯曰：清者其氣滑，濁者其氣濇，此氣之常也。故刺陰者，深而留之；刺陽者，淺而疾之；清濁相干者，以數調之也。
【`馬蒔`曰：此言刺清濁者，必分陰陽諸經，而刺清濁相干，則以術數而調之也。清氣屬陰，故陰經必清，其氣必滑，濁氣屬陽，故陽經必濁，其氣必濇，此乃氣之常也。然陰者主裏，既曰清而濁者則下行，又曰肺之濁氣，下行諸經。故凡刺陰經者，必深其針而久留之。陽者主表，既曰濁而清者，上出於咽，又曰胃之清氣，上出於口。故凡刺陽經者，必淺其針而疾去之。其或清者不升，而濁者不降，乃清濁相干也，當以術數而調之陰經，或淺而疾之，陽經或深而留之，不可以為常也，乃一時權變之宜耳。】
【`張志聰`曰：氣之滑利者，應天運於外，故淺而疾之。濇濁者，應地居於中，故深而留之。清濁相干者，陰陽之氣交，故以數調之。數者，天地之常數也。`朱濟公`曰：以數調之，與[逆順]篇之無失常數同義。此篇以人之清濁，合天地之陰陽，下篇論人之形體，應天地日月水火。】

# 陰陽繫日月
★ 靈樞·陰陽繫日月篇第四十一
【`馬蒔`曰：天與人之陰陽相合，而足經應月，手經應日，故名篇。】

黃帝曰：余聞天為陽，地為陰；日為陽，月為陰。其合之於人奈何？
岐伯曰：腰以上為天，腰以下為地，故天為陽，地為陰。故足之十二經脈以應十二月，月生於水，故在下者為陰；手之十指以應十日，日主火，故在上者為陽。
【`馬蒔`曰：此言人身之陰陽，合於天之陰陽也。積陽為天，故天為陽。積陰為地，故地為陰。日為陽之精，而歷家紀日者以之。月為陰之精，而歷家紀月者以之。其以人之身而合之日月者奈何？伯言人身腰以上為天，腰以下為地。惟腰以上為天，則體在腰之上者屬陽也；惟腰以下為地，則體在腰之下者屬陰也，故足者腰之下也。足有三陽三陰，左右共十二經，則與十二月而相應，正以十二月者，十二支為陰也。蓋月生於水，水與月皆為陰，宜足之在下為陰者應之也。手者腰之上也，手有十指，則與十日而相應，每月之內有三旬，每旬計十日，正以每旬者，乃十干為陽也。蓋日主於火，火與日皆為陽，宜手之在上為陽者應之也。】
【`張志聰`曰：積陽為天，積陰為地，天地合氣，命之曰人。故身半以上天氣主之，身半以下地氣主之。日以應火，月以應水，人秉先天之水火而成此形。故在上者為陽以應日，在下者為陰以應月。十日應天之十干，十二月應地之十二支，是以足之十二經脈，以應十二月，手之十指，以應十日，人秉天地水火而生，故與天地參也。】

黃帝曰：合之於脈奈何？
岐伯曰：寅者，正月之生陽也，主左足之少陽；未者六月，主右足之少陽。卯者二月，主左足之太陽；午者五月，主右足之太陽。辰者三月，主左足之陽明；巳者四月，主右足之陽明，此兩陽合於前，故曰陽明。申者，七月之生陰也，主右足之少陰；丑者十二月，主左足之少陰。酉者八月，主右足之太陰；子者十一月，主左足之太陰。戌者九月，主右足之厥陰；亥者十月，主左足之厥陰，此兩陰交盡，故曰厥陰。
【`馬蒔`曰：此言足之十二經，合十二月之十二支者，以其皆為陰也。夫十二月固以屬十二支而為陰矣，然自正月以至六月為陰中之陽，自七月以至十二月為陰中之陰。但前六月之正二三月，又為陰中之少陽，故屬左足之三陽；四五六月為陰中之太陽，故屬右足之三陽。是以正月建寅為陽之生，主左足之少陽，乃膽經脈氣所屬也；六月建未，則為右足之少陽，兩足第四指已上脈氣所行也。二月建卯，主左足之太陽，蓋自少而之太，乃膀胱經脈氣所屬也；五月建午，則為右足之太陽，兩足小指外側脈氣所行也；三月建辰，主左足之陽明，乃胃經脈氣所屬也；四月建巳，則為右足之陽明，兩足次指脈氣所行也。且陽明之義謂何？正以正二五六月為少陽太陽，而三四月居於其中，則彼兩陽合朔於其前，故曰陽明也。其後七月八月九月為陰中之陰，故屬右足之三陰；十月十一月十二月為陰盡陽生，故屬左足之三陰。是以七月建申，為陰之生，主右足之少陰，乃腎經脈氣所行也；十二月建丑，則為左足之少陰，兩足心出內踝已上脈氣所行也。八且建酉，主右足之太陰，乃脾經脈氣所行也；十一月建子，則為左足之太陰，兩足大指內側已上脈氣所行也。九月建戌，主右足之厥陰，乃肝經脈氣所行也；十月建亥，則為左足之厥陰，兩足大指外側已上脈氣所行也。且厥陰之義謂何？厥者盡也，正以七月八月為陰之初生，而十一十二月為陽之初生，惟九十月則為陰之盡，故曰厥陰也。】
【`張志聰`曰：歲半以上為陽，而主少陽太陽，歲半以下為陰，而主少陰太陰，猶兩儀之分四象也。兩陽合明，故曰陽明，兩陰交盡，故曰厥陰，此四象而生太少中之三陰三陽也。男生於寅，故始於正月之少陽，女生於申，故始於七月之少陰。陽從左，故左而右；陰從右，故右而左。按六氣主歲，初之氣厥陰風木，二之氣少陰君火，三之氣少陽相火，四之氣太陰濕土，五之氣陽明燥金，終之氣太陽寒水。而[四時調神](四氣調神)論又以少陽主春，太陽主夏，太陰主秋，少陰主冬。[脈解]篇曰：正月太腸寅，寅，太陽也。厥陰者，辰也。陽明者，午也。少陽者，申也。少陰者，戌也。太陰者，子也。而本篇又以寅未主少陽，卯午主太陽，辰巳主陽明，申丑主少陰，酉子主太陰，戌亥主厥陰。經脈別論以肝木主春，心火主夏，脾土主長夏，肺金主秋，腎水主冬。木火土金水，此後天之五行也。而[診要經終]篇又曰：正月二月，人氣在肝，三月四月，人氣在脾。[天元紀]論子午屬少陰，丑未屬太陰，寅申屬少陽，卯酉屬陽明，辰戌屬太陽，巳亥屬厥陰。而臟腑配合支干，又以子甲屬少陽膽，丑乙屬厥陰肝，寅辛屬太陰肺，卯庚屬陽明大腸，辰戊屬陽明胃，巳己屬太陰脾，午丙屬太陽小腸，未丁屬少陰心，申壬屬太陽膀胱，酉癸屬少陰腎，戌屬包絡相火，亥屬三焦相火。[禁服]篇以人迎應春夏，一盛在少陽，二盛在太陽，三盛在陽明；氣口應秋冬，一盛在厥陰，二盛在少陰，三盛在太陰。而[陰陽]別論又以少陽為一陽，陽明為二陽，太陽為三陽。陰陽之變化無窮，故曰陰陽者有名而無形，數之可十，推之可百，數之可千，推之可萬。】

甲主左手之少陽，己主右手之少陽；乙主左手之太陽，戊主右手之太陽；丙主左手之陽明，丁主右手之陽明，此兩火并合，故為陽明。庚主右手之少陰，癸主左手之少陰；辛主右手之太陰，壬主左手之太陰。
【`馬蒔`曰：此言手之十指，合十日之十干者，以其皆為陽也。夫十日固以其十干而為陽矣，然自甲至己為陽中之陽，而自庚至癸為陽中之陰。是以甲日主左手之少陽，乃三焦經脈氣所行也而己日則屬右手之少陽，兩手第四指外側已上脈氣所行也。乙日主左手之太陽，以自少之太，乃小腸經脈氣所行也，而戊日則屬右手之太陽，兩手小指外側已上脈氣所行也。丙日主左手之陽明，乃大腸經脈氣所行也，而丁日則屬右手之陽明，兩手次指已上脈氣所行也。所謂陽明者，以少太二陽之火并合也。庚日主右手之少陰，乃心經脈氣所行也，而癸日則屬左手之少陰，兩手小指內廉已上脈氣所行也。辛日主右手之太陰，乃肺經脈氣所行也，而壬日則屬左手之太陰，兩手大指內側已上脈氣所行也。自壬至丙皆屬左手，自丁至辛皆屬右手，手之十指所屬者如此。】
【`張志聰`曰：太陽主日，少陽主火，故兩火并合，是為陽明。陽明者，離明之象也。明兩作離，故兩火並合，兩陽合陽，是為陽明。手少陰君火主日，手太陰肺金主天，故應手之十指，此陽中有陰也。`朱濟公`曰：按《河圖洛書》五位中央而主陽，五行之中木火為陽，金水為陰，故甲乙丙丁戊己為陽中之陽，庚辛壬癸為陽中之陰。】

故足之陽者，陰中之少陽也。足之陰者，陰中之太陰也。手之陽者，陽中之太陽也。手之陰者，陽中之少陰也。腰以上者為陽，腰以下者為陰。其於五臟也，心為陽中之太陽，肺為陽中之少陰，肝為陰中之少陽，脾為陰中之至陰，腎為陰中之太陰。
【`馬蒔`曰：此結上文手足所屬之干支，左右各有陰陽少太之義。至於在人之五臟，亦有陰陽少太之義也。夫由足之十二經脈，應十二月之十二支者觀之，則正月左足少陽，二月左足太陽，三月左足陽明，四月右足陽明，五月右足太陽，六月右足少陽，則是足之屬陽經者，正以足本為陰而陽經屬焉，乃陰中之少陽也。七月右足少陰，八月右足太陰，九月右足厥陰，十月左足厥陰，十一月左足太陰，十二月左足少陰，則是足之屬陰經者，正以足本為陰而陰經屬焉，乃陰中之太陰也。由上文手之十指應十日之十干者觀之，則甲主左手之少陽，己主右手之少陽，乙主左手之太陽，戊主右手之太陽，丙主左手之陽明，丁主右手之陽明，則是手之屬陽經者，正以手本為陽而陽經屬焉，乃陽中之太陽也。庚主右手之少陰，癸主左手之少陰，辛主右手之太陰，壬主左手之太陰，則是手之屬陰經者，正以手本為陽而陰經屬焉，乃陽中之少陰也。夫曰手者，雖腰以上，而凡腰以上者，不止於手，皆為陽也。夫曰足者，雖腰以下，而凡腰以下者，不止於足，皆為陰也。其在內之五臟亦然。心肺居膈之上，本為陽也。然心為牡臟，為陽中之太陽；肺為牝臟，為陽中之少陰。脾肝腎居膈之下，本為陰也。然肝為牝臟，為陰中之少陽；脾為牝臟，為陰中之至陰；腎為牝臟，為陰中之太陰。蓋以陰陽之大義，陰中有陽，陽中有陰，陰中有太有少，陽中有太有少，故分之為陰陽者，其妙有如是夫。】
【`張志聰`曰：此論手足之陰陽，而陰中有陽，陽中有陰也。上節論太少之陰陽，分於左右，此論太少之陰陽，位於上下，蓋陰陽氣交於六合之內者也。腰以上者為陽，腰以下者為陰，此陰陽之定位。手經有陰，足經有陽，乃上下之氣交也。夫心屬火而應日，故為陽中之太陽；肺居高而屬金，故為陽中之少陰；肝居下而屬木，故為陰中之少陽；腎居下而屬水，故為陰中之太陰；脾位中央而主坤土，故為陰中之至陰。五臟為陰，而陰中有陽也。】

黃帝曰：以治奈何？
岐伯曰：正月二月三月，人氣在左，無刺左足之陽；四月五月六月，人氣在右，無刺右足之陽；七月八月九月，人氣在右，無刺右足之陰；十月十一月十二月，人氣在左，無刺左足之陰。
【`馬蒔`曰：此言足之十二經應十二月，其左右足各有陰陽所屬，刺之者當知所慎也。正月二月三月，人氣在左足之少陽太陽陽明，故用鍼者，無刺左足之三陽經也。四月五月六月，人氣在右足之陽明太陽少陽，故用鍼者，無刺右足之三陽經也。七月八月九月，人氣在右足之少陰太陰厥陰，故用鍼者，無刺右足之三陰經也。十月十一月十二月，人氣在左足之厥陰太陰少陰，故用鍼者，無刺左足之三陰經也。夫足之十二經，當知慎刺於十二月者如此，則甲乙丙日不可以刺左手之少陽太陽陽明，丁戊己日不可以刺右手之陽明太陽少陽，庚辛日不可以刺右手之少陰太陰，壬癸日不可以刺左手之太陰少陰者，可類推矣。】
【`張志聰`曰：陽氣從左而右，故正二三月人氣在左，四五六月人氣在右。陰氣從右而左，故七八九月人氣在右，十月十一月十二月人氣在左。聖人春夏養陽，秋冬養陰，以從其根，故無刺其氣之所在。蓋鍼刺所以取氣故也。夫陰陽二氣，皆從足而生，自下而上，故止言足而不言手，蓋以從其根也。】

黃帝曰：五行以東方為甲乙木主春，春者蒼色，主肝。肝者，足厥陰也。今乃以甲為左手之少陽，不合於數，何也？
岐伯曰：此天地之陰陽也，非四時五行之以次行也。且夫陰陽者，有名而無形，故數之可十，推之可百，數之可千，推之可萬，此之謂也。
【`馬蒔`曰：此承上文而言手經之屬十干者，乃天地之陰陽，而主四時所次之陰陽，正以陰陽之義至賾而不可窮也。帝問五行以東方甲乙木，主於時則為春，其色為蒼，其臟主肝，肝者屬足厥陰也，今乃以甲日屬左手之少陽三焦經，而不屬之於肝經，則是數有不合，何也？伯言臣之所列陰陽者，乃天地之陰陽也，非四時五行之次相列之陰陽也。由此觀之，則陰陽者在四時五行，固甲乙屬肝，而在天地之陰陽，則又可以三焦屬甲。甲與三焦皆少陽，故陰陽各有名色所屬，而無形體可泥。數之可十者，比陰陽也；推之而倍十為百，亦不外於是。數之可千者，此陰陽也；推之而倍千為萬，亦不外於是。變化無窮，真妙矣哉！】
【`張志聰`曰：經云：東方生風，風生木，木生酸，酸生肝。又曰：東方青色入通於肝。此天地之五方五時五行五色，以應人之五臟，非天地之陰陽也。天地之陰陽者，十干在上，地支在下。天之十干，化生地之五行，以應人之五臟；地之十二支，上呈天之六氣，以應人之十二經脈。是以陰中有陽，陽中有陰，天地定位，上下氣交，非四時五行之以次行也，且夫陰陽者，有名而無形，數之可十可百，推之可萬可千，陰陽變化之無窮也。】

# 病傳
★ 靈樞·病傳篇第四十二
【`馬蒔`曰：篇內大氣入臟，先發於何臟，何日傳何臟，即《素問》病傳論之所謂病傳也，故以病傳名篇。然《素問》以論標本病傳為一篇，本經以病本論標本，以病傳論病之所傳，分為二篇。】

黃帝曰：余受九鍼於夫子，而私覽於諸方，或有導引行氣、喬摩、灸、熨、刺、焫、飲藥之一者，可獨守耶？將盡行之乎？
岐伯曰：諸方者，眾人之方也，非一人之所盡行也。
黃帝曰：此乃所謂守一勿失，萬物畢者也。 【 喬，同蹻。】
【`馬蒔`曰：此言諸方可行於眾病，非行於一人，然守一可以御萬也。諸方者，或導引行氣，或蹻足，或按摩，或用灸，或用熨，或用刺，或用焫，或飲藥，為醫工者，可獨守一法而行之，抑亦盡識而行之？伯言諸方者，所以治眾人之病，病有不同，故治之亦異也，豈必於一人之病而盡用之哉？故帝悟諸方雖行於眾病，而醫工當知乎守一。守一者，合諸方而盡明之，各守其一而勿失也。庶乎萬物之病，可以畢治而無誤矣。然守一之理，帝能言之，而其要在於生神，妙哉神之為一也。下文伯始及之。】
【`張志聰`曰：此篇論人之身體，有形層之淺深，有血氣之虛實，是以鍼砭藥灸，各守其一，非一人之所盡行也。病傳者，謂邪從皮毛，而發於腠理，從腠理而入於經脈，從經脈而傳溜於五臟。所謂經絡受邪入臟腑，為內所因也。如邪入於臟，不可以致生。故邪在皮毛者，宜砭而去之；在於脈肉筋骨者，宜鍼而瀉之；邪入於中者，宜導引行氣以出之；寒邪之入深者，宜熨而通之；邪在內而虛者，止可飲以甘藥，實者可用毒藥以攻之，陷於下者宜灸以啟之。是以藥石灸刺導引諸方，隨眾人之所病而施之，非一人之所盡行者也。此章教人知病傳之有淺深，如可治之屬，即守一勿失，不使大邪入臟而成不救，利濟萬物之功，畢於此矣。】

今余聞陰陽之要，虛實之理，傾移之過，可治之屬。願聞病之變化淫傳，絕敗而不可治者，可得聞乎？
岐伯曰：要乎哉問道，昭乎其如日醒，窘乎其如夜瞑。能被而服之，神與俱成。畢將服之，神自得之。生神之理，可著於竹帛，不可傳於子孫。
黃帝曰：何謂日醒？
岐伯曰：明於陰陽，如惑之解，如醉之醒。
黃帝曰：何謂夜瞑？
岐伯曰：瘖乎其無聲，漠乎其無形，折毛發理，正氣橫傾，淫邪泮衍，血脈傳溜，大氣入臟，腹痛下淫，可以致死，不可以致生。
【`馬蒔`曰：此言守一之旨，在於守道以生神，故明暗異狀而夭病當知也。帝問病有陰陽虛實，及傾移之過，可治之屬，余皆聞之。然有變化不測，浸淫相傳，以至於絕敗而不可治者，乃余之未聞也。是帝本以大病難知為疑，而伯乃以上文守一之旨為答，遂嘆道之有要，明者為醒，而暗者為瞑，果能佩而服之，則神自生而與道俱成，又能終身服之，則神自生而與法相得。然此生神之理，可著於竹帛，以傳之天下後世，蓋上達必出心悟，可以待其人而後行也，雖子孫亦不可傳之，猶梓匠輪輿，能使人規矩，不能使人巧，故父不得以私諸子也。凡明此道者，如惑之解，如醉之醒，是謂昭乎如日醒也。昧此道者，如病之瘖，無聲難聞，如雲之漠，無形可據，是謂窘乎其如夜瞑也。何也？凡病之變化淫傳絕敗而不可治者，其毫毛折，腠理開，正氣橫傾，邪氣泮衍，大邪入臟，而腹痛下傳，誠有易死難生者，非有守一之神，烏能治若病哉！按此篇所謂神與俱成，神自得之，生神之理，乃就醫工之精神心法鍼法而統言之也。必神之生，然後可以行諸方，故謂之曰守一。】
【`張志聰`曰：此論形與神俱病，則無由入其腠理，不致血脈流傳，而成不救之死證也。陰陽之要者，皮膚肌腠為陽，血脈為陰。肌腠者，三焦通會元真之處。血脈者，神氣之所藏也。虛實者，血氣之虛實也。如腠理固密元真通暢，血脈和調，精神內守，邪氣何由內入？虛則傳溜入臟而不可以致生。是以生神之理，可著於竹帛，以教化後世，不可傳於子孫，蓋言調養此神氣者，乃自修之功也。傾移之過者，折毛發理，正氣橫傾也。可治之屬者，邪尚在於皮膚肌腠之間，未至血脈傳流，大邪入臟也。此言邪在於外，猶為可治之屬。守一勿失，不使邪溜於內。故善治者治皮毛，其次治肌肉，其次治經脈，其次治五臟，治五臟者半死半生。蓋間傳者生，傳之於其所勝者不治也。若夫病之變化淫傳絕敗而不可治者，乃淫邪泮衍，血脈流傳，大氣入臟，不可以致生也。明於陰陽，如惑之解，如醉之醒，畢將服之，神自得之。所謂上古之人，其知道者，法於陰陽，和於術數，食飲有節，起居有常，不妄作勞，故能形與神俱，而盡終其天年。瘖乎其無聲，漠乎其無形，謂不知道者，膚腠空疏，血脈虛脫。虛邪之中人也微，莫知其情，莫見其形，漸致淫邪入臟，不可以致生。夫邪之中於人也，始於皮毛，則毛髮折而腠理開，開則邪從毛髮入，入則抵深而入於腠理。腠理者，三焦通會元真之處，是以正氣橫傾，淫邪泮衍於肌腠之間，則傳流於血脈而內入於臟矣。蓋經脈內屬於臟腑，外絡於形身，是以經脈受邪入臟腑為內所因也。淫邪泮衍於肌腠則傷氣，傳流於血脈而入臟則傷神，神氣並傷，故可以致死而不可以致生。是以聖人之教下也，虛邪賊風，避之有時，恬淡虛無，精神內守，病從何來？故可著於竹帛，蓋欲使天下後世，子孫黎民，咸知此養生之道焉。】

黃帝曰：大氣入臟奈何？
岐伯曰：病先發於心，一日而之肺，三日而之肝，五日而之脾，三日不已，死，冬夜半，夏日中。
【`馬蒔`曰：此承上文而言大氣入臟者，即五臟之相剋為傳，遂以心之病傳者而先言之也。大氣入臟者，即《素問》[標本病傳]論之所謂病傳也。夫病傳者，病若先發於心，其證先心痛，以臟真通於心也。故火來乘金，一日即傳之於肺，其證當為欬，以肺之變動為欬也。又三日，則四日矣，金來乘木，傳之於肝，其證當脅支痛，以肝脈循脅肋也。又五日，則九日矣，木來乘土，傳之於脾，其證當閉塞不通，身痛體重，以脾主肉而肉重也。又三日，則十二日矣，其病不已則死。但冬屬水，而冬之夜半，其水尤勝，惟水剋火，故冬死於夜半。夏屬火，而夏之日中，其火尤勝，今心火已絕，火不能持，故夏死於日中也。】
【`張志聰`曰：此論大邪入臟，傳於其所不勝而死。蓋五臟秉五方五行之氣而生，故生於相生，而死於相勝也。病先發於心，一日而傳之肺，三日而傳之肝，五日而傳之脾，皆逆傳其所不勝，再至三日不已而死。夫心為火臟，冬主水，夏主火，冬夜半者，水勝而火滅也。夏日中者，亢極而自焚也。`楊元如`曰：按《素問》[玉機真臟]論病入於五臟，逆傳於所勝，尚可按可浴可藥可灸以救之，故曰，三日不已死，謂邪入於臟，猶有可已之生機。故首言導引行氣喬摩灸熨刺焫飲藥，末言諸病以次相傳者皆有死期，不可刺也。蓋邪在於形層者宜刺，入於臟者止可按摩飲藥以救之。聖人救民之心，無所不用其極。】

病先發於肺，三日而之肝，一日而之脾，五日而之胃，十日不已，死，冬日入，夏日出。
【`馬蒔`曰：此言邪氣入肺，而有相傳之死期也。病先發於肺，其證當為喘為欬，遇三日則金來乘木，傳之於肝，其證當脅支滿痛。又一日，則四日矣，木來乘土，傳之於脾，其證當身重體痛。又五日，則九日矣，脾邪乘胃，其證當為脹。又十日，則十九日矣，其病不已則死。但冬之日入在申，時雖屬金，金衰不能扶也，故冬死於日入。夏之日出在寅，木旺火生，肺氣已絕，非火盛而死，故夏死於日出也。】
【`楊元如`曰：肺主氣，日出而氣始隆，日入而氣收引。冬日入者，氣入而絕於內也。夏日出者，氣出而絕於外也。`張志聰`曰：按止言冬夏而不言春秋者，四時之氣，總屬寒暑之往來，夜半日中，陰陽之分於子午也，日出日入，陰陽之離於卯酉也。病傳之一三五日者，乃天之奇數。蓋五臟生於地之五行，而本於天干之所化。】

病先發於肝，三日而之脾，五日而之胃，三日而之腎，三日不已，死，冬日入，夏早食。
【`馬蒔`曰：此言邪氣入肝，而有相傳之死期也。病先發於肝，其證當頭目眩而脅支滿。過三日則木來乘土，傳之於脾，其證當體重身痛。又五日，則八日矣，脾傳於胃腑，其證當為脹。又三日，則十一日矣，則土來乘水，傳之於腎，其證當腰脊小腹俱痛，脛中覺痠，正以腎脈起於足，循腨內出膕內廉，貫脊屬腎絡膀胱，又腰為腎之腑，故病如是也。又三日，則十四日矣，其病不已則死。但冬之日入在申，以金旺木衰，故冬死於日入。夏之早食在卯，以木旺亦不能扶，故夏死於早食也。】
【`楊元如`曰：按《素問》[標本病傳]論云：肝病，頭目眩，脅支滿，三日體重身痛，五日而脹，三日腰脊小腹痛脛痠，三日不已死，冬日入，夏早食。蓋病先發於肝，故頭目眩而脅支滿；三日而之脾，則體重身痛；五日而之胃，則脹；三日而之腎，則腰脊小腹痛脛痠。冬日入，夏早食，乃木氣絕於卯酉金旺之時。】

病先發於脾，一日而之胃，二日而之腎，三日而之膂膀胱，十日不已，死，冬人定，夏晏食。
【`馬蒔`曰：此言邪氣入脾而有相傳之死期也。病先發於脾，其證當身痛體重。一日而自傳於胃腑，其證當為脹。又二日，則三日矣，土來乘水，乃傳於腎，其證當小腹腰脊痛而脛痠也。又三日，則六日矣，腎自傳於伏膂之脈，膀胱之腑，其證當背膂筋痛而小便亦閉也。又十日，則十六日矣，其病不已，死。但冬之人定在亥，以土不勝水，故冬死於人定。夏之晏食在寅，以木來剋土，故夏死於晏食也。】
【`楊元如`曰：按《素問》[標本病傳]論云：脾病身重體痛，一日而脹，二日小腹腰脊痛脛痠，三日背膂筋痛小便閉，十日不已死。冬人定，夏晏食。蓋病發於脾，則身痛體重，一日而之胃則脹，二日而之腎，則小腹腰脊痛脛痠。膂膀胱者，膀胱附於脊背之膂筋也。是以三日而之膂膀胱，則背膂筋痛，小便閉。人定在寅，木旺而土絕也。夏之晏食在亥，水泛而土敗也。】

病先發於胃，五日而之腎，三日而之膂膀胱，五日而上之心，二日不已，死，冬夜半，夏日昳。 【 昳，杜結切。】
【`馬蒔`曰：此言邪氣入胃，而有相傳之死期也。胃病者，其證當脹滿，五日則胃傳於腎，其證當小腹腰脊痛而胻痠也。又三日，則八日矣，腎病自傳於腑，其證當背膂筋痛而小便自閉也。又五日，則十三日矣，又上而傳之於心，其證當心痛也。又二日，則十五日矣，其病不已則死。但冬之半夜屬子，土不勝水，故冬死於夜半。夏之日昃在未，土氣正衰，故夏死於日昳。昳，日昃也。】
【`張志聰`曰：按《素問》[標本病傳]論云：胃病脹滿五日，小腹腰脊痛胻痠，三日背膂筋痛，小便閉，五日身體重，六日不已死。冬夜半，夏日昳。蓋病先發於胃，故脹滿五日而之腎，則小腹腰脊痛胻痠；三日而之膂膀胱，則背膂筋痛；五日而上之心，則身體重。蓋心主血脈，血脈者，所以濡筋骨而利關節者也。二乃火之生數，六日者，水之成數也。死於二日者，火之生氣絕也。死於六日者，水乘而火滅也。故冬夜半者，即水乘火滅之義。夏日昃者，亦太陽之生氣絕也。`朱濟公`曰：冬主水，夏主火。日昃者，盛而始虧之時。】

病先發於腎，三日而之膂膀胱，三日而上之心，三日而之小腸，三日不已，死，冬大晨，夏晏晡。
【`馬蒔`曰：此言邪氣入腎而有相傳之死期也。腎病者，其證當小腹腰脊痛胻痠，三日則自傳於膀胱之腑，其證當背膂筋痛而小便亦閉也。又三日，則六日矣，水來乘火，膀胱上而之心，其證當心痛也，又三日，則九日矣，心自傳小腸之腑，其證當小腹脹也。又二日，則十一日矣，其病不已則死。但冬之天明在寅末，夏之晏晡以向昏土能剋水，故冬死於大晨，而夏死於晏晡也。】
【`張志聰`曰：按《素問》[標本病傳]論曰：腎病者，小腹腰脊痛胻痠，三日背膂筋痛，小便閉，三日腹脹，三日兩脅支痛，二日不已死。蓋病先發於腎，故小腹腰脊痛胻痠，三日而之膂膀胱，則背膂筋痛，小便閉。三日而上之心，則腹脹，蓋足少陰腎脈，下絡膀胱，上從腹注胸中，入肺絡心，此邪入於臟，亦從血脈流傳也。上節病在心，故身體重，此從膀胱而上傳於心，復從心而下傳小腸，故腹脹也。冬大晨者，乃寅卯木旺之時，木旺則泄其水之氣矣。夏晏晡土氣所主之時，土剋水也。三日者，水火之生氣並絕。二日者，火之生氣絕也。蓋病之且死，有死於先發之臟氣絕者，有死於所傳之臟氣絕者，是以《靈》、《素》經中少有不同，學者自當理會。】

病先發於膀胱，五日而之腎，一日而之小腸，一日而之心，二日不已，死，冬雞鳴，夏下晡。
【`馬蒔`曰：此言邪入膀胱，而有相傳之死期也。膀胱病者，其證當小便閉，五日則自傳於腎，其證當小腹脹腰脊痛而胻痠也。又一日，則六日矣，水來乘火，腎傳之小腸，其證當小腹脹也。又一日，則七日矣，又傳之於心，其證當心痛也。又二日，則九日矣，其病不已死。但冬之雞鳴在丑，土剋水，故冬死於鷄鳴。夏之下晡在申，金衰不能生水，故夏死於下晡也。】
【 張志聰曰，按[標本病傳]論曰，膀胱病小便閉，五日小腹脹，腰脊痛，胻痠，一日腹脹，一日身體痛，二日不已死。蓋病發於膀胱，故小便閉；五日而之腎，則小腹脹，腰脊痛，胻痠；一日而之小腸，則腹脹；一日而之心，故身體痛也。冬雞鳴，夏下晡，即上節大晨晏晡之時也。按五臟相傳，而有膀胱胃腑者，胃居中央為水穀之海，乃五臟之生原，太陽為諸陽主氣也。】

諸病以次相傳，如是者皆有死期，不可刺也。間一臟及二三四臟者，乃可刺也。 【 間，去聲。】
【`馬蒔`曰：此結言相傳而為甚者死不可刺，間臟而為生者可刺之也。諸經之病，皆有相剋之次，是相傳為病之甚，甚者獨行，故有死期不可刺。若間傳而為相生，則間一臟為始，及二三四臟，是乃相生之次，所謂間者並行，乃可刺以治之也。】
【`張志聰`曰：[玉機真臟]論曰，五臟相通，移皆有次。五臟有病，則各傳其所勝。病之且死，必先傳行至其所不勝病乃死。故如是者，乃逆傳其所勝，皆有死期，不可刺也。如間一臟者，乃心傳之肝，肺傳之脾，子行乘母也。間二臟者，心傳之脾，肺傳之腎，乃母行乘子，子母之氣互相資生者也。間三臟者，心傳之腎，肺傳之心，從所不勝來者為微邪也。按五臟間傳，止有間三而無間四，所謂間四臟者，以臟傳之腑，而腑復傳之於他臟，蓋腑亦可以名臟也。】

# 淫邪發夢
★ 靈樞·淫邪發夢篇第四十三
【`馬蒔`曰：內有淫邪泮衍，使人臥不得安而發夢，故名篇。】

黃帝曰：願聞淫邪泮衍奈何？
岐伯曰：正邪從外襲內，而未有定舍，反淫於臟，不得定處，與營衛俱行，而與魂魄飛揚，使人臥不得安而喜夢。氣淫於腑，則有餘於外，不足於內；氣淫於臟，則有餘於內，不足於外。
黃帝曰：有餘不足有形乎？
岐伯曰：陰氣盛則夢涉大水而恐懼，陽氣盛則夢大火而燔焫，陰陽俱盛則夢相殺。上盛則夢飛，下盛則夢墮。甚飢則夢取，甚飽則夢予。肝氣盛則夢怒，肺氣盛則夢恐懼哭泣飛揚，心氣盛則夢善笑恐畏，脾氣盛則夢歌樂、身體重不舉，腎氣盛則夢腰脊兩解不屬。凡此十二盛者，至而瀉之，立已。
【`馬蒔`曰：此承前篇而明淫邪泮衍之義，先以臟腑十二盛之發夢者言之也。淫邪者，非另有其邪，即后篇燥濕寒暑風雨之正邪，從外襲內而未有定舍。及淫於臟腑，即前篇之大氣入臟也，與營為陰氣衛為陽氣者，俱行而與魂魄飛揚，使人臥不得安而多發為夢。此邪淫之干腑，則腑主外，其外為有餘，而內則不足。此邪淫之干臟，則臟主內，其內當有餘，而外則不足。試以有餘者觀之，陰氣者營氣也，營氣盛則夢涉大水而有恐懼之狀，蓋大水屬陰故也。陽氣者衛氣也，衛氣盛則夢見大火而有燔焫之勢，蓋大火屬陽故也。若陰陽俱盛，則營衛二氣皆盛也，內外有餘，陰陽相爭，其夢主於相殺。且手部屬陽，故上部邪盛，則夢飛揚；足部屬陰，故下部邪盛，則夢墮墜。如飢至太甚，則夢有所取；如飽至太甚，則夢有所予。肝之邪盛則夢多怒，以肝之志為怒也。肺之邪盛則夢恐懼哭泣而飛揚，以肺之聲為哭也。心之邪盛，則夢善笑而恐畏，以心之聲為笑而其志主於憂也。脾之邪盛，則夢歌樂及體重不能舉，以脾之聲為歌，而其體主肉也。腎之邪盛，則夢腰脊兩解，不相連屬，以腰為腎之腑也。凡此十二盛者，在腑則有餘於外，在臟則有餘於內，凡有夢至時，即知其邪之在何臟腑，遂用鍼以瀉之，其邪可立已矣。蓋腑夢瀉腑，臟夢瀉臟也。】
【`張志聰`曰：此承上章論淫邪泮衍而有虛邪正邪之別也。虛邪者，虛鄉不正之淫邪，中人多死；正邪者，風雨寒暑，天之正氣也。夫虛邪之中人也，灑淅動形；正邪之中人也，微先見於色，不知於身，若有若無，若亡若存，有形無形，莫知其情。是以上章之淫邪泮衍，血脈傳溜，大氣入臟，不可以致生者，虛邪之中人也。此章論正邪從外襲內，若有若無，而未有定舍，與營衛俱行於外內肌腠募原之間、反淫於臟，不得定處，而與魂魄飛揚，使人臥不得安而喜夢。夫邪之折毛發理，邪從皮毛入而發於腠理之間。腠理者，在外膚肉之紋理，在內臟腑募原之肉理，衛氣所遊行出入之理路也。是以淫邪泮衍，與營衛俱行，行於募原之肉理，則反淫於臟矣。夫心藏神，腎藏精，肝藏魂，肺藏魄，脾藏意。隨神往來謂之魂，並精而出謂之魄。志意者，所以御精神，收魂魄者也。魂魄飛揚而喜夢者，與五臟之神氣飛揚也。腑為陽而主外，臟為陰而主內。邪氣與營衛俱行於臟腑募原之間，故氣淫於臟，則有餘於內，不足於外；氣淫於腑，則有餘於外，不足於內。今反淫於臟，則有餘於內，而五臟之陰陽盛矣。陰氣盛則夢涉大水恐懼，陽氣盛則夢大火燔焫，此心腎之有餘也。陰陽俱有餘，則心氣并於肺，腎氣并於肝，而夢相殺，相殺者，挺刃交擊也，此肝肺之有餘也。夫魂游魄降，上盛則夢飛，下盛則夢墮，此魂魄之有餘於上下也。飢則夢取，飽則夢予，是脾胃之有餘不足也。此邪與五臟之神氣遊行而形之於夢也。如肝氣盛則夢怒，肺氣盛則夢悲，心氣盛則夢笑，脾氣盛則夢歌樂，腎氣盛則夢腰脊不屬，此邪干五形臟而形之於夢也。凡此十二盛者，乃氣淫於臟，有餘於內，故瀉之立已。】

厥氣客於心，則夢見丘山煙火；客於肺，則夢飛揚，見金鐵之奇物；客於肝，別夢山林樹木；客於脾，則夢見丘陵大澤壞屋風雨；客於腎，則夢臨淵沒居水中；客於膀胱，則夢遊行；客於胃，則夢飲食；客於大腸，則夢田野；客於小腸，則夢聚邑衝衢；客於膽，則夢鬬訟自刳；客於陰器，則夢接內；客於項，則夢斬首；客於脛，則夢行走而不能前，及居深地窌苑中；客於股肱，則夢禮節拜起；客於胞䐈，則夢泄便。凡此十五不足者，至而補之，立已也。 【 窌，音教。】
【`馬蒔`曰：此舉臟腑之十五不足，而發之為夢者言之也。厥氣者，即下篇之陰陽喜怒飲食居處。凡臟腑內傷之邪也，其邪氣客於心，則夢見山林煙火，以心屬火也。邪氣客於肺，則夢飛揚及金鐵之奇物，以肺屬金也。邪氣客於肝，則夢見山林樹木，以肝屬木也。邪氣客於脾，則夢見丘陵大澤壞屋風雨，以脾屬土也。邪氣客於腎，則夢臨於深淵，或沒居於水中，以腎屬水也。邪氣客於膀胱，則夢出遊行，以膀胱經徧行頭項背腰胻足也。邪氣客於胃，則夢飲食，以胃主納食也。邪氣客於大腸，則夢田野，以大腸為傳道之官，其曲折廣大似田野也。邪氣客於小腸，則夢會聚之邑居，或衝要之道衢，以小腸為受盛之官，其物之所聚似邑衢也。邪氣客於膽，則夢鬦訟自刳，以膽屬木，脾主土與肉，木能剋土而肉傷也。邪氣客於陰器，則夢接內，以陰器為作強之官也。邪氣客於項，則夢斬首，以項為邪所傷也。邪氣客於足脛，則夢行走不能前，及居深地窌苑中，以脛為邪所傷，行走不能也。邪氣客於股肱，則夢禮節拜起，以拜起主於股肱也。邪氣客於胞䐈，以膀胱為胞䐈之室，而胞䐈在膀胱之內，故邪客之則泄便也。凡此十五不足者，在腑則不足於內，在臟則不足於外，凡有夢至時，即知其邪之在何臟腑，遂用鍼以補之，其邪可立已矣。蓋腑夢補臟，臟夢補腑也。】
【`張志聰`曰：夫邪之所湊，其正必虛。上篇論邪氣之有餘，此論正氣之不足。厥氣者，虛氣厥逆於臟腑之間。客者，薄於臟腑之外也。客於心，則夢丘山煙火，心屬火而心氣虛也。客於肺，則夢飛揚，肺主氣而肺氣虛也。金鐵之奇物，金氣虛而見異象也。客於肝，則夢山林樹木，肝氣之變幻也。客於脾，則夢丘陵大澤，土虛而水泛也。脾者，營之居也，名曰器，夫形謂之器，脾主肌肉形骸，乃人之氣宇，夢風雨壞屋者，脾氣虛而為風雨所壞也。客於腎則夢臨淵，沒居水中，腎氣虛陷也。客於膀胱，則夢遊行，太陽之氣虛行也。客於胃，則夢飲食，虛則夢取也。客於大腸，則夢田野，田野者，水穀之所生也。大腸為傳導之官，主受水穀之餘，濟泌別汁，止夢見田野者，大腸之氣虛也。客於小腸，則夢聚邑衝衢，夫聚邑衝衢，乃通聚貨物之處，小腸受盛化物，止夢見衢邑者，小腸之氣虛也。膽為中正之官，決斷出焉，故厥氣客於膽，則夢鬬訟自剖。客於陰器，則夢接內，精氣泄也。三陽之氣，皆循項而上於頭，故頭為諸陽之首，客於項，則陽氣不能上於頭，故夢斬截其首也。客於脛，則夢行走不前，脛氣虛也。足為陰，深居地窌苑中，地氣下陷也。客於股肱，則夢禮節拜起者，手足不甯也。客於胞，則夢泄前溺。客於䐈腸，則夢後便。凡此十五不足者，至而補之，立已也。】


# 順氣一日分為四時
★ 靈樞·順氣一日分為四時篇第四十四
【`馬蒔`曰：有一日分為四時，故名篇。】

黃帝曰：夫百病之所始生者，必起於燥濕寒暑風雨，陰陽喜怒，飲食居處，氣合而有形，得臟而有名，余知其然也。夫百病者，多以旦慧晝安，夕加夜甚，何也？
岐伯曰：四時之氣使然。
黃帝曰：願聞四時之氣。
岐伯曰：春生夏長，秋收冬藏，是氣之常也，人亦應之。以一日分為四時，朝則為春，日中為夏，日入為秋，夜半為冬。朝則人氣始生，病氣衰，故旦慧；日中人氣長，長則勝邪，故安；夕則人氣始衰，邪氣始生，故加；夜半人氣入臟，邪氣獨居於身，故甚也。 【 夫，音扶。處，長，並上聲。】
【`馬蒔`曰：此言百病皆旦慧晝安夕加夜甚之由也。夫百病必始於外感內傷，邪氣相合於臟，而病形成，得其分臟而病名別。然病雖不同，大抵旦慧晝安，夕加夜甚，帝之所以疑也。伯言一日之間，合於四時之氣，衛氣為陽，朝則自足太陽經之睛明穴以行于足手陽經，其氣始生於朝，邪氣不能敵人衛氣，而旦時乃爽慧焉。日中則衛氣漸長，而猶能勝邪，故能安。夕則衛氣行於陽經者周，而將入於陰經，其氣始衰，彼邪氣勝衛氣而始生，故病加。夜半則衛氣行於陰經，全入於臟，彼邪氣獨居於身，故身不能支而病甚也。】
【`張志聰`曰：此章論陽氣晝夜出入，應四時之生長收藏。五臟主五運於中，而外合木火土金水之五氣。人之百病，不出於外內二因。燥濕寒暑風雨，外因於天之六氣，氣合於有形而為病，借人氣之生長以慧安。蓋六淫之邪，外合於形而病形也。陰陽喜怒飲食居處，內因於人之失調，得之於臟而有病名，如傷喜則得之於心而有心病矣，傷怒則得之於肝而有肝病矣，傷悲則得之於肺而有肺病矣，傷恐則得之於腎而有腎病矣，傷於飲食則得之脾胃而有脾胃之病矣。是必以臟氣之所勝時者起，蓋內因之病，得之於臟而病臟也。此論人之正氣，合天地之陰陽五行，人氣盛可以勝天之淫邪，得地之五行，可以起人之臟病，人與天地參合而互相資助者也。夫春生夏長，秋收冬藏，一歲之四時，天地之陰陽出入也。朝則為春，日中為夏，日入為秋，夜半為冬，一日之四時，人氣之陰陽出入也。人氣生則病衰，氣長則安，氣衰則病加，氣藏則甚，此邪正之氣，交相勝負。人之正氣，可以勝天之淫邪，是以聖人春夏養陽，秋冬養陰，以從其根，養一日之氣，以應天之四時，順天地之四時，以調養其精氣，可以壽敝天地。】

黃帝曰：其時有反者，何也？
岐伯曰：是不應四時之氣，臟獨主其病者，是必以臟氣之所不勝時者甚，以其所勝時者起也。
黃帝曰：治之奈何？
岐伯曰：順天之時，而病可與期。順者為工，逆者為粗。
【`馬蒔`曰：此言病有不應旦慧晝安夕加夜甚之由，而惟上工則能順其時也。帝疑病有旦晝或加或甚，而夕夜或慧或安者，故伯言此乃臟氣獨主其病，而不應一日分為四時之氣也。如脾病不能勝旦之木，肺病不能勝晝之火，肝病不能勝夕之金，心病不能勝夜之水，故為加為甚也。若人之臟氣，能勝時之氣，如肺氣能勝旦之木，腎氣能勝晝之火，心氣能勝夕之金，脾氣能勝夜之水，故至於慧且安也。治之者能順其時，如脾病不能勝旦之木，則補脾而瀉肝；肺病不能勝晝之火，則補肺而瀉心；肝病不能勝夕之金，則補肝而瀉肺；心病不能勝夜之水，則補心而瀉腎，斯病可與期也。彼粗工者，則逆之而已，惡足以知此！】
【`張志聰`曰：此言因於陰陽喜怒飲食居處者，五臟獨主其病，是必以臟氣之所不勝時者甚，以其所勝時者起也。如肝病不能勝申酉時之金氣，心病不能勝亥子時之水氣，脾病不能勝寅卯時之木氣，肺病不能勝巳午時之火氣，腎病不能勝辰戌丑未時之土氣，是臟氣之所不勝時者甚也。如肝病至辰戌丑未時而起，心病至申酉時而起，脾病至亥子時而起，肺病至寅卯時而起，腎病至巳午時而起，以其所勝時而起也。故良工順天之時，以調養五行之氣，則病之起可與之期。若不知天地陰陽四時五行之理者，不可以為工矣。】

黃帝曰：善。余聞刺有五變，以主五輸，願聞其數。
岐伯曰：人有五臟，五臟有五變，五變有五輸，故五五二十五輸，以應五時。
黃帝曰：願聞五變。
岐伯曰：肝為牡臟，其色青，其時春，其音角，其味酸，其日甲乙。心為牡臟，其色赤，其時夏，其日丙丁，其音徵，其味苦。脾為牝臟，其色黃，其時長夏，其日戊己，其音宮，其味甘。肺為牝臟，其色白，其音商，其時秋，其日庚辛，其味辛。腎為牝臟，其色黑，其時冬，其日壬癸，其音羽，其味鹹。是謂五變。
黃帝曰：以主五輸奈何？
【 缺岐伯曰。】 臟主冬，冬刺井；色主春，春刺滎；時主夏，夏刺輸；音主長夏，長夏刺經；味主秋，秋刺合。是謂五變以主五輸。
【`馬蒔`曰：此詳言刺五臟者有五變，五變主於五輸也。法有不同之謂變，五輸者，即井滎輸經合也。刺五臟而有五變者，以五臟有不同也。肝為陰中之陽，心為陽中之陽，故皆稱曰牡臟。脾為陰中之至陰，肺為陽中之陰，腎為陰中之陰，故皆稱曰牝臟。其各臟之曰色，曰時，曰音，曰味，曰日，不同如此，是之謂五變也。然五變主於五輸者，何也？蓋五臟主於冬，故凡病在於臟者，必取五臟之井，如肝取大敦、心取少衝之類。色生於春，故凡病在於色者，必取五臟之滎，如肝取行間、心取少府之類。時主於夏，故凡病時間時甚者，必取五臟之輸，如肝取太衝、心取神門之類。音主於長夏，故凡病在於音者，必取五臟之經，如肝取中封、心取靈道之類。味主於秋，故凡病在於胃及飲食不節得病者，必取五臟之合，如肝取曲泉、心取少海之類。是之謂五變以主五輸。所謂五五二十五輸以應五時也。】
【`張志聰`曰：此言五臟之氣，應天之四時、五音、五色、五味也。五臟有五變者，有五時、五行、五音、五色之變異。五變有五輸者，一臟之中，有春刺滎、夏刺輸、長夏刺經、秋刺合、冬刺井之五輸。故五五有二十五輸以應五時也。肝屬木，心屬火，故為牡臟。脾屬土，肺屬金，腎屬水，故為牝臟。夫五臟之氣，應天之五時，而取之五輸，各有所主也。腎者，主封藏之本，臟主冬，此腎合冬藏之氣也，肝主色，色主春，此肝合春生之氣也。心者，生之本，神之變也，時主夏，心合夏長之氣也。土數五，五者音也，音主長夏，脾合長夏之氣也。五味入口，藏於腸胃，陽明主秋金之氣，味主秋，腸胃合秋收之氣也。此五臟之氣，應五時之變，而取之五俞，各有所主也。春刺滎，夏刺輸，長夏刺經，秋刺合，冬刺井，皆從子以透發母氣。】

黃帝曰：諸原安合以致六輸？
岐伯曰：原獨不應五時，以經合之，以應其數，故六六三十六輸。
【`馬蒔`曰：此言六腑之原穴不應五時，而以經合之，遂成三十六輸之數也。帝疑五臟無原穴，六腑有原穴，今治之者，乃刺五俞而不及原，則諸原與五時何合，而何以足六輸之數。伯言井榮輸經合，合於五時，惟六腑之原，獨不應於五時，故治病者，以經穴合之。如大腸取合谷之類，以應六輸之數，故六六三十六輸，而治腑之法在是矣。按後世鍼灸書，言陽經之俞即為原，陰經俞并於原，故治原即所以治俞。今考此節，當以經穴治之，可以代原，則後世以俞穴代之者，非經旨也。】
【`張志聰`曰：此六腑之應五時也。春令木，夏令火，長夏主土，秋令金，冬令水，此五時之合於五行也。肝臟木，心臟火，脾臟土，肺臟金，腎臟水，此五臟之合於五行也。井主木，滎主火，輸主土，經主金，合主水，此五輸之合於五行也。六腑有原穴，故不應五時，以經與原合之，則合於五行，以應六六三十六之數矣。蓋木火土金水，地之五行也。以生人之五臟，地之五行，上呈天之六氣，以合人之六腑。六氣者，木火土金水火也，君火以明，相火以位，是以六氣之中有二火，以六氣合六腑，六腑有六輸，故應六六三十六之數。以經火與原火合之，則又合五行之數矣。此陰陽離合之道，五行變化之機，天地生成之妙用也。】

黃帝曰：何謂臟主冬，時主夏，音主長夏，味主秋，色主春？願聞其故！
岐伯曰：病在臟者取之井；病變於色者取之滎；病時間時甚者取之輸；病變於音者取之經；經滿而血者病在胃，及以飲食不節得病者，取之於合，故命味曰主合。是謂五變也。
【`馬蒔`曰：此申言五變治五輸之義也。】
【`張志聰`曰：前節論五臟之氣，應於五時而取之五輸，各有所主。此復論五臟之病，合於五輸，而各有所取也。臟者，陰也，裏也。腎治於裏，故病在臟者取之井，以泄冬藏之氣。肝應春而主色，故病變於色者，取之滎。時間時甚者，火之動象，神之變也，故取之輸。脾主土，其數五，其音宮，宮為五音之主音，故變於音者，取之經。肺與陽明主秋金之令，飲入於胃，上輸於肺，食氣於胃，淫精於脈，脈氣流經，經氣歸於肺，肺朝百脈，輸精於皮毛，毛脈合精，行氣於腑，而通於四臟，是入胃之飲食，由肺氣通調輸布，而生此營衛血脈，故經滿而血者，病在胃，飲食不節者，肺氣不能轉輸而得病也。按《靈》、《素》經中，凡論五臟必兼論胃腑，以胃為五臟之生原也。肺與陽明，並主秋令，此章以腑合臟，而臟合於四時五行，味主秋，則秋令所主之臟腑皆櫽於中矣。】

# 外揣
★ 靈樞·外揣篇第四十五
【`馬蒔`曰：中有司外揣內，司內揣外之語，故名篇。】

黃帝曰：余聞九鍼九篇，余親受其調，頗得其意。夫九鍼者，始於一而終於九，然未得其要道也。夫九鍼者，小之則無內，大之則無外，深不可為下，高不可為蓋，恍惚無窮，流溢無極，余知其合於天道人事四時之變也。然余願雜之毫毛，渾束為一，可乎？
岐伯曰：明乎哉問也！非獨鍼道焉，夫治國亦然。
黃帝曰：余願聞鍼道，非國事也。
岐伯曰：夫治國者，夫惟道焉。非道，何可小大深淺雜合而為一乎？
黃帝曰：願卒聞之。
岐伯曰：日與月焉，水與鏡焉，鼓與響焉。夫日月之明不失其影，水鏡之察不失其形，鼓響之應不後其聲，動搖則應和，盡得其情。
黃帝曰：窘乎哉，昭昭之明不可蔽。其不可蔽，不失陰陽也。合而察之，切而驗之，見而得之，若清水明鏡之不失其形也。五音不彰，五色不明，五臟波蕩，若是則內外相襲，若鼓之應桴，響之應聲，影之應形。故遠者司外揣內，近者司內揣外，是謂陰陽之極，天地之蓋。請藏之靈蘭之室，弗敢使泄也。 【 夫，音扶。】
【`馬蒔`曰：此言九針之要，欲渾束為一者，惟至明而已。夫九鍼者，其小無內，其大無外，其深不可以為下，其高不可以為蓋，恍恍惚惚，其妙無窮，泛溢漫散，其流無極，上合天道四時，中合人事，然而未得其要道，茲欲雜如毫毛之繁者，而渾束為一，帝之所以問也。伯言鍼道固然，治國亦然，皆有要道，務使小大深淺，合之而為一焉可也。觀之日月之明，不失其影，水鏡之察，不失其形，鼓響之應，不失其聲，故一動搖之間，則相應相和，而盡得其情矣。帝知伯之所言，不過至明以察陰陽而已，乃言人身之陰陽，雖昭昭小明，亦不可蔽，正以其不失陰陽之義也。惟合陰陽而察之，切陰陽而驗之，見陰陽而得之，若清水明鏡之不失其形，則據五音五色，而五臟盡明矣。設使五音不能彰，五色不能明，則陰陽不明。而五臟在人身者，如水波蕩然，紊亂無紀，故必知內外有相襲之妙，真若桴鼓聲響形影之相合，則人身之音與色，是之謂遠可以言外也，而即外可以揣五臟之在內者；人身之五臟，是之謂近可以言內也，而即內可以揣音與色之在外者。此乃陰陽之極，天地之蓋，不可以輕泄者也。】
【`張志聰`曰：此章帝以九鍼之道，合而為一，以應天道。夫九鍼者，始於一以應天，二以應地，三以應人，四以應時，五以應音，六以應律，七以應星，八以應風，九以應野。始於一而終於九者，合於天地人事四時之變也。然道之要惟一而後能貫通，故九鍼者，小之則無內，大之則無外，深不可為下，高不可為蓋，恍惚無窮，流散無極，今欲如毫毛之繁雜者，渾束為一可乎？伯言非獨鍼道，治國亦然。九鍼之道，合於陰陽，推之可千可萬，合之惟歸於一，猶庖犧氏之卦象有變易不易之理。所以修身齊家治國平天下，總不外乎此。夫渾束而為一者，合於天之道也。日月麗天，遶地環轉，不失其光明之影；司天在上，在泉在下，如水與鏡，不失其照應之形；動靜有常，剛柔推盪，如鼓與響，不失其傳應之聲。言天道也。動搖則應和，盡得其情者，外可以揣內，內可以揣外，外內相應，天地之道也。又言天地之道而合於人道也。夫六氣主外，天之道也，五運主內，地之道也，而人亦應之。六氣運行於上下，以應十二經脈，如升降息則氣立孤危；五運出入於外內，以應五臟之氣，如出入廢則神機化滅。是以五音五色之彰明於外者，五臟之氣著也。如五臟波蕩於內，則五音不彰，五色不明矣。此外內相襲，若桴鼓影響之相應也。遠者，司外揣內，應天之道也。近者，司內揣外，應地之道也。是謂陰陽之極，天地之蓋，藏之靈蘭秘室，不敢妄泄也。】

# 五變
★ 靈樞·五變篇第四十六
【`馬蒔`曰：末有五變之紀，故曰篇。】

黃帝問於少俞曰：余聞百疾之始期也，必生於風雨寒暑，循毫毛而入腠理，或復還，或留止，或為風腫汗出，或為消癉，或為寒熱，或為留痺，或為積聚。奇邪淫溢，不可勝數，願聞其故。夫同時得病，或病此，或病彼。意者，天之為人生風乎？何其異也？
少俞曰：夫天之生風者，非以私百姓也。其行公平正直，犯者得之，避者得無，殆非求人，而人自犯之。 【 勝，平聲。天之為人之為，去聲。數，上聲。夫，音扶。】
【`馬蒔`曰：此言人之感邪同而病否異者，非天之有私，而人有避不避之異也。】

黃帝曰：一時遇風，同時得病，其病各異，願聞其故。
少俞曰：善乎哉問！請論以比匠人。匠人磨斧斤礪刀，削斵材木，木*木：原脫，據《靈樞》五變篇補。*之陰陽，尚有堅脆，堅者不入，脆者皮弛，至其交節而缺斤斧焉。夫一木之中，堅脆不同，堅者則剛，脆者易傷。況其材木之不同，皮之厚薄，汁之多少而各異耶？夫木之蚤花先生葉者，遇春霜烈風則花落而葉萎；久曝大旱則脆木薄皮者，枝條汁少而葉萎；久陰淫雨則薄皮多汁者，皮潰而漉；卒風暴起，則剛脆之木，枝折杌傷；秋霜疾風，則剛脆之木，根搖而葉落。凡此五者，各有所傷，況於人乎？
黃帝曰：以人應木奈何？
少俞答曰：木之所傷也，皆傷其枝，枝之剛脆而堅，未成傷也。人之有常病也，亦因其骨節皮膚腠理之不堅固者，邪之所舍也，故常為病也。 【 夫，音扶。易，去聲。漉，音六。杌，五忽切。】
【`馬蒔`曰：此總言人之感邪成病者，以骨節皮膚腠理之不堅固也。帝問一時遇風，同時得病，而病有各異，除不病者言也。少俞言人之所以感於邪者，亦因其骨節皮膚腠理之不堅固耳。試觀一木之中，尚有堅脆，故匠人斵削之有斧斤所不能入者，蓋以堅者必剛也，有斧斤所加而木皮即弛者，蓋以弛者必脆也。不惟一木堅脆不同，凡木生之皮有厚薄，汁有多少者，寧能同哉？是以木之有花與葉而早發先生者，不惟四時之難歷也，遇春霜烈風，亦花落而葉萎矣。木之質脆皮薄者，遇久曝大旱，亦枝枯而葉萎矣。木之皮薄汁多者，遇久陰淫雨，亦皮潰而漉矣；時或有卒風暴起，則不分剛脆之木，亦枝折而杌傷矣。時逢秋霜疾風，則不分剛脆之木，亦根搖而葉落矣。凡此五者，尚為風所傷，況於人乎。然以人應木者，正以木之所傷，皆傷其枝，枝有堅脆，而堅者不至於有傷，蓋必先傷其枝，而後皮汁漸傷也。人有常病於風者，亦因其骨節皮膚腠理之不堅固，而後漸入於腑臟耳，何以異於木之先傷其枝者哉？】
【`張志聰`曰：此章論因形而生病，乃感六氣之化，有五變之紀也。夫形之皮膚肌腠筋骨，有厚薄堅脆之不同，故邪舍有淺深而其病各異，即五臟之病消癉，腸胃之有積聚，亦因形之皮膚肌肉，而病及於內也。故以木之皮汁堅脆多少方之陰陽者，木之枝幹皮肉也。交節而缺斧斤者，比人之皮弛肉脆，而骨節堅剛也。是以一木之中，尚有堅脆之不同，堅者則剛，脆者易傷，況其材木之不同耶？木之皮簿枝脆者，比人之皮不緻密膚腠疏也。木之多汁少汁者，比皮膚之津液多少也。木之早花先葉者，木氣外敷而不禁風霜也。皮薄多汁者，遇久陰淫雨則潰而漉，剛脆之木，遇卒風暴起則枝折杌傷。蓋汁多者不宜陰雨，剛脆者又忌暴風，以比人之腠理疏者漉汗，剛直多怒者消癉也。木之所傷，皆傷其枝，枝之剛脆者易傷，而堅者未成傷也。故人之常病，亦因其骨節皮膚腠理之不堅固者，邪之所舍，而常為病也。】

黃帝曰：人之善病風厥漉汗者、何以候之？
少俞答曰：肉不堅，腠理疏，則善病風。
黃帝曰：何以候肉之不堅也？
少俞答曰：膕肉不堅而無分理，理者粗理，粗理而皮不緻者，腠理疏，此言其渾然者。
【`馬蒔`曰：此承上文而言善病風厥者，以其腠理之疏也。《素問》[陰陽]別論、[評熱病]論篇皆有風厥，《素問》[瘧]論及本經[逆順]篇皆言無刺漉漉之汗，則風厥者，其汗必漉漉然也。少俞言肉不堅則腠理必疏，為能病風，然所以驗其肉之不堅者，惟腓腸之上膝後曲處為膕，乃委中穴所在也。其肉不堅而無分理者，其理必粗，粗理而皮不堅緻，則一身之腠理必疏，所以善病風厥也。此乃言其肉之渾然者，則皮必密理不疏，尚何病風之有？】
【`朱永年`曰：此言皮不緻密，肉理粗疏，致風邪厥逆於內，而為漉漉之汗。蓋津液充於皮腠之間，皮潰理疏，則津泄而為汗矣。委中之下曰膕，太陽之部分也，蓋太陽之氣，主於皮膚，如膕肉不堅而無分理，無分理者粗理也，理粗而皮不緻密，則腠理疏而渾然汗出矣。`倪沖之`曰：太陽之津氣，運行於膚表，如天道之渾然，水隨氣行者也。故皮不密則氣泄，氣泄則津亦泄矣。】

黃帝曰：人之善病消癉者，何以候之？
少俞答曰：五臟皆柔弱者，善病消癉。
黃帝曰：何以知五臟之柔弱也？
少俞答曰：夫柔弱者必有剛強，剛強多怒，柔者易傷也。
黃帝曰：何以候柔弱之與剛強？
少俞答曰：此人薄皮膚而目堅固以深者，長衝直揚，其心剛，剛則多怒，怒則氣上逆，胷中蓄積，血氣逆留，臗皮充肌，血脈不行，轉而為熱；熱則消肌膚，故為消癉。此言其人暴剛而肌肉弱者也。
【`馬蒔`曰：此承首節而言善病消癉者，以其心則剛強而五臟與肌肉則柔弱也。消癉者，多飢渴而肉瘦，癉則內熱也。少俞言此人者，五臟柔弱，心則剛強，剛強多怒，五臟柔弱則易傷耳。何也？正以其皮膚甚薄，肌肉甚弱，其目堅固以深，其人甚剛，有長衝直揚之勢，故心剛則多怒。怒則氣上逆，血為之積，氣為之留，皮膚肌肉為之充塞，而血脈不能通，所以蒸而為熱。熱則消肌膚，而消癉之病成矣。】
【 張志聰曰，消癉者，癉熱而消渴消瘦也。[邪氣臟腑](邪氣臟腑病形)篇曰：五臟之脈，微小為消癉。蓋五臟主藏精者也。五臟皆柔弱，則津液竭而善病消癉矣。夫形體者，五臟之外合也。薄皮膚而肌肉弱，則五臟皆柔弱矣。夫柔弱者，必有剛強，謂形質弱而性氣剛也。故此人薄皮膚而目堅固以深者，其氣有長衝直揚之勢，其心剛，剛則多怒，怒則氣上逆而血積於胷中，氣逆留則充塞於肌肉，血蓄積則脈道不行，血氣留積，轉而為熱，熱則消肌膚，故為消癉，此言其人暴剛而肌肉弱者也。蓋肌肉弱則五臟皆柔，暴剛則多怒而氣上逆矣。】
【`朱永年`曰：按本經有五臟之消癉，有肌肉之消癉。五臟之消癉，津液內消而消渴也。肌肉之消癉，肌肉外消而消瘦也。蓋因於內者必及於外，因於外者必及於內，形體五臟外內之相合也。】
【`高士宗`曰：按[平脈]篇云：腎氣微少，精血奔，氣促迫，上入胷膈。蓋精血少則逆氣反上奔，故曰柔弱者必有剛強，謂五臟之精質柔弱，而氣反剛強，是柔者愈弱，而剛者愈強，剛柔之不和也。】

黃帝曰：人之善病寒熱者，何以候之？
少俞答曰：小骨弱肉者，善病寒熱。
黃帝曰：何以候骨之小大，肉之堅脆，色之不一也？
少俞答曰：顴骨者，骨之本也，顴大則骨大，顴小則骨小。皮膚薄而其肉無䐃，其臂懦懦然。其地色殆然，不與其天同色，污*污：原作汗，據《靈樞》[五變]篇改。*然獨異，此其候也。然後臂薄者其髓不滿，故善病寒熱也。
【`馬蒔`曰：此承首節而言善病寒熱者，以其骨小肉弱色濁髓枯也。蓋欲知骨小，必驗顴骨。顴骨者，目下高骨，乃骨之本也。即顴有大小，而周身之骨，大小可驗，則骨小者，所以易病寒熱也。欲知肉弱，必驗周身之肉，與兩手之臂。今皮膚既薄，而其肉無䐃，無䐃者，肉無分理也，其臂懦懦然而弱，則肉弱者，所以易病寒熱也。面有天地人三部，其地色殆然不與其天同色，污然甚濁，獨異於上中二部，則色濁者所以易病寒熱也。欲知髓之虛滿，又驗臂之厚薄，故臂薄者其骨必小，其髓不滿。惟髓不滿，則腦為髓之腑，凡風池風府內通於腦，而邪易入之，所以易病寒熱也。】
【`張志聰`曰：此言骨小肉弱者，善病寒熱也。夫腎主骨，顴者，腎之外候也。故顴骨為骨之本，顴大則周身之骨皆大，顴小則知其骨小也。䐃者，肉之脂標也。懦懦，柔弱也。臂薄者，股肱之大肉不豐也。地色者，地閣之色，殆不與天庭同色，此土氣之卑污也。髓者，骨之充也，骨小則其髓不滿矣。夫在外者皮膚為陽，筋骨為陰，骨小皮薄則陰陽兩虛矣。陽虛則生寒，陰虛則發熱，故其人骨小皮薄者，善病寒熱也。】
【`倪沖之`曰：津液隨三焦出氣，以溫肌肉，充腠理，淖澤注於骨，補益腦髓，潤澤皮膚。如臂薄者，通體之皮肉薄弱矣。皮肉薄弱，則津液竭少。故曰，臂薄者其髓不滿。】
【`高士宗`曰：邪在皮膚則發熱，深入於骨則發寒。】

黃帝曰：何以候人之善病痺者？
少俞答曰：粗理而肉不堅者，善病痺。
黃帝曰：痺之高下有處乎？
少俞答曰：欲知其高下者，各視其部。
【`馬蒔`曰：此承首節而言善病痺者，其人理粗肉脆，而痺之所成，其高下各視乎分部也。】
【`張志聰`曰：此言理粗而肉不堅者，善病痺也。理也，肌肉之紋理，如粗疏而不緻密，則邪留而為痺。夫皮脈肉筋骨，五臟之分部也。[痺](痹)論曰：風寒濕三氣雜至，合而為痺。以冬遇此者為骨痺，以春遇此者為筋痺，以夏遇此者為脈痺，以至陰遇此者為肌痺，以秋遇此者為皮痺。故各視其部，則知痺之高下。蓋心肺之痺在高，肝腎脾痺在下也。】

黃帝曰：人之善病腸中積聚者，何以候之？
少俞答曰：皮膚薄而不澤，肉不堅而淖澤，如此則腸胃惡；惡則邪氣留止積聚，乃傷脾胃之間，寒溫不次，邪氣稍至，稸積留止，大聚乃起。
【`馬蒔`曰：此承首節而言善病腸中積聚者，以其腸胃之惡也。惡者，猶云不好，蓋欲知腸胃之惡，必驗其皮膚之薄而不潤澤，不潤澤者，無血也。其肉不堅而反為淖澤，淖澤者，推之則移也。如此，則其在內之腸胃必惡，惡則風寒暑濕之邪氣留止積聚，以傷腸胃。其衣食寒煖，又不以次，所以邪氣漸至，而稸積留止，至於大聚，從此而日成矣。】
【`朱永年`曰：夫皮膚薄而氣不能充身澤毛，肉不堅而津液不能淖澤，如此則腸胃惡。蓋津液血氣，腸胃之所生也，惡則邪氣留止而成積聚，乃傷脾胃之間。若再飲食之寒溫不節，邪氣稍至，即稸積而大聚乃起。夫腸乃肺之合而主皮主氣，胃乃脾之合而主肉主津，故皮膚薄而肉不堅，則氣不充而津液不淖澤矣。氣不充而液不淖澤，則毫毛開而腠理疏，疏則邪氣留止，漸溜於腸胃之間而成積聚矣。】

黃帝曰：余聞病形，已知之矣，願聞其時。
少俞答曰：先立其年，以知其時。時高則起，時下則殆。雖不陷下，當年有衝通，其病必起。是謂因形而生病，五變之紀也。
【`馬蒔`曰：此承上文而言所以成病之時，當明五變之紀也。按《素問》[六元正紀]大論曰：先立其年，以明其氣。金木水火土運行之數，寒暑燥濕風火臨御之化，則天道可見，民氣可調。即如太陽之政，乃辰戌之紀也，其天為太陽司天，太陰在泉，有勝復民病，其初主氣，自厥陰以至太陽，固無所易，其客氣自少陽以至太陽，加於其上，民病隨時而生。故時高則病起，時下則病殆。時高者，方臨方復之時也；時下者，勝者復而復者又勝也。蓋病始為起，病危為殆耳。雖脈不陷下，當年有衝通，其病必起。且其因形而生病，如木形之人，而病於戊癸之年，乃五運以為五變之紀也，即辰戌之紀，余歲可推矣。大義詳見[六元正紀]大論中。】
【`張志聰`曰：風雨寒暑，運行之六氣也。六氣在外以病形，故當先立其年，以知其時之六氣。如辰戌之歲，太陽司天，二之客氣乃陽明燥金，主氣乃少陰君火，此主氣勝臨御之氣，值此時氣高而病必起。起者，即帝所謂或復還也。如三之客氣，乃太陽寒水，主氣乃少陽相火；四之客氣乃厥陰風木，主氣乃太陰濕土；五之客氣乃少陰君火，主氣乃陽明燥金；終之客氣乃太陰濕土，主氣乃太陽寒水。值時氣下而為客氣所勝，故其病必殆。殆，將也。時氣下而不能勝，則病將留止，即帝所謂或留止也。蓋風雨寒暑，乃臨御之化，六期環轉，客於形而為病，故必因時氣以勝之，此論六氣之在外也。陷下者，陷於腸胃之間而成積聚也。衝通者，五運之氣通出於外，而衝散其病氣也。如太陽寒水司天，而五運乃太宮土運，此在內之運氣勝之，故病亦不能留止也。蓋六氣在外以應天之三陰三陽，五運主中以應地之五行人之五臟，此臟氣勝歲氣，故雖不陷下，病留止於外者，亦能衝通而散。蓋六氣主升降於上下，五運主出入於外內者也。是謂因形而生病，五變之紀也。夫皮膚肌腠曰形，腠者皮膚肌肉之紋理，乃營衛出入之道路，此病形而不病氣者也。如病氣則與營衛俱行，淫於內而與魂魄飛揚矣。如傳溜於血脈，則入臟腑，為內所因矣。此病形而不病氣，亦不溜於脈中，故為漉汗、消癉、寒熱、留痺積、聚五者之病。即陷於內，乃傷脾胃之間，郛郭之中，而不及於臟腑，此奇邪淫溢，或病形，或病氣，或溜於血脈，或入於臟腑，病之變化，不可勝數也。是以《傷寒論》六篇，首論三陰三陽之氣，以及六經之證。然亦有病形而不病氣者，故太陽篇中曰：形作傷寒。蓋在天成氣，在地成形，此天地之生命，所以立形定氣，而視壽夭者，必明乎此。臨病人以觀邪之中人，或病氣，或病形，或溜於血脈，或入於臟腑，以知病之輕重，人之死生者，必明乎此。】
【`朱永年`曰：《素問》歲運諸篇，有客氣勝主氣而為民病者，主氣勝客氣而為民病者，有六氣勝五運而為民病者，五運勝六氣而為民病者，此概論歲運之太過不及也。此篇論人之皮薄理疏，風雨寒暑之氣，循毫毛而入腠理，為五變之病，故借主氣以勝之。主氣者，吾身中有此六氣，而合於天之四時也。　朱衛公曰，氣者三陰三陽之氣，相將出入之營氣衛氣三焦通會元真之氣，所以充行於皮膚肌腠之間，此病形而不病氣，故借此形中之陰陽，合四時之六氣以勝邪，若病氣則又有氣之變證矣。】
【`倪沖之`曰：按[陰陽]別論云，氣傷痛，形傷腫。先痛而後腫者，氣傷形也；先腫而後痛者，形傷氣也。蓋形舍氣，氣歸形，故病形必及於氣，病氣必及於形。此章論病形而不病氣，蓋陰陽之道，有有形，有無形，有經常，有變易。`高士宗`曰：理者，皮膚臟腑之紋理也。蓋在外乃皮膚肌肉之紋理，在內乃臟腑募原之紋理，故留止而成積聚者，在臟腑外之募原，故乃傷脾胃之間，而不涉於臟腑募原者，連於腸胃之膏膜。】

# 本臟
★ 靈樞·本臟篇第四十七
【`馬蒔`曰：內推本臟腑吉凶善惡，故名篇。】

黃帝問於岐伯曰：人之血氣精神者，所以奉生而周於性命者也；經脈者，所以行血氣而營陰陽，濡筋骨，利關節者也；衛氣者，所以溫分肉、充皮膚、肥腠理、司開闔者也；志意者，所以御精神、收魂魄、適寒溫、和喜怒者也。是故血和則經脈流行，營復陰陽，筋骨勁強，關節清利矣；衛氣和則分肉解利，皮膚調柔，腠理緻密矣；志意和則精神專直，魂魄不散，悔怒不起，五臟不受邪矣；寒溫和則六腑化穀，風痺不作，經脈通利，肢節得安矣。此人之常平也。五臟者，所以藏精神血氣魂魄者也；六腑者，所以化水穀而行津液者也。此人之所以具受於天也，無愚智賢不肖，無以相倚也。然有其獨盡天壽，而無邪僻之病，百年不衰，雖犯風雨卒寒大暑，猶有弗能害也。其有不離屏蔽室內，無怵惕之恐，然猶不免於病，何也？願聞其故。
岐伯曰：窘乎哉問也！五臟者，所以參天地，副陰陽，而運四時，化五節者也。五臟者，固有小大、高下、堅脆、端正、偏傾者，六腑亦有小大、長短、厚薄、結直、緩急，凡此二十五者各不同，或善或惡，或吉或凶，請言其方。
【`馬蒔`曰：此詳言人之易感於邪者，以臟腑之有善惡吉凶也。善惡以體言，吉凶以病言，下文正詳言之。】
【`張志聰`曰：上篇論在外之皮膚肌腠，因剛柔厚薄而生病，此篇論在內之五臟六腑，有大小高下偏正厚薄之不同，亦因形而生病也。夫營衛血氣，臟腑之所生也；脈肉筋骨，臟腑之外合也。精神魂魄，五臟之所藏也；水穀津液，六腑之所化也。是以血氣神志和調，則五臟不受邪而形體得安。然又有因於臟腑之形質，而能長壽不衰，雖犯風雨寒暑，邪不能害者；有外不離屏蔽室內，內無怵惕之恐，然猶不免於病者，此緣臟腑有大小厚薄之不同，致有善惡凶吉之變異。蓋五臟六腑，本於天地陰陽四時五行之氣，而成此形，故宜中正堅厚，以參副天地陰陽之正氣。】

心小則安，邪弗能傷，易傷以憂；心大則憂不能傷，易傷於邪。心高則滿於肺，中悗而善忘，難開以言；心下則臟外易傷於寒，易恐以言。心堅則臟安守固；心脆則善病消癉熱中。心端正則和利難傷；心偏傾則操持不一，無守司也。
【`馬蒔`曰：此言心有善惡吉凶也。心之小者則安，外邪弗能傷也，但內有所憂則易傷耳。蓋心小者必多憂，所以憂易傷之也。若心大則憂不能傷，而外邪反易傷之矣。若心之高者，則心上之為肺，當滿於肺中，肺與心相著，乃多煩悶，而心竅不通，必為健忘，及難以善言開之也。若心下則易傷於寒，及易以言恐之矣。若心之堅者，則臟安守固，凡外邪不能入，內憂不能恐。若心脆則善病消癉熱中，多內傷之病矣。若心之端正者，則和利難傷，凡外邪人言皆不能傷。若心偏傾，則其人操守不一，無所守司。由此觀之，則心宜不大不小，不高不下，堅而不脆，正而不偏，斯謂之善也，而可以免凶病矣。下文肺肝脾腎，亦猶是耳。】
【`張志聰`曰：心小則神氣收藏，故邪弗能害，心小故易傷以憂也。心大則神旺而憂不能傷，大則神氣外弛，故易傷於邪也。肺者心之蓋，故心高則滿於肺中，在心主言，在肺主聲，滿則心肺之竅閉塞，故悶而善忘，難開以言也。經云：心部於表。故心下則臟外易傷於寒，心卑下故易恐以言也。心堅則臟安守固。心脆則善病消癉熱中。按[邪氣臟腑](邪氣臟腑病形)篇五臟脈微小為消癉，蓋五臟主藏精者也。五臟脆弱，則津液微薄，故皆成消癉。心正則精神和利，而邪病難傷，心偏傾則操持不一，無守司也。】

肺小則少飲，不病喘喝；肺大則多飲，善病胷痺喉痺逆氣。肺高則上氣肩息欬；肺下則居賁迫肺，善脅下痛。肺堅則不病欬上氣；肺脆則苦病消癉易傷。肺端正則和利難傷；肺偏傾則胷偏痛也。
【`馬蒔`曰：此言肺有善惡吉凶也。肺之高者，則病上氣，竦肩而息，及為欬嗽消癉者，消渴而癉熱也。】
【`張志聰`曰：肺主通調水道，故小則少飲，大則多飲。肺居胷中，開竅於喉，以司呼吸，故小則不病喘喝，大則善病胷痺喉痺。肺主氣，故高則上氣息肩而欬也。賁乃胃脘之賁門，在胃之上口，下則肺居賁間，而胃脘迫肺，血脈不通，故脅下痛，脅下乃肺脈所出之雲門、中府處也。肺堅則氣不上逆而欬，肺脆則苦病消癉，而肺易傷也。肺藏氣，氣舍魄，肺端正則神志和利邪不能傷，肺偏傾則胷偏痛也。】

肝小則臟安，無脅下之痛；肝大則逼胃迫咽，迫咽則苦膈中，且脅下痛。肝高則上支賁切，脅悗，為息賁；肝下則逼胃脅下空，脅下空則易受邪。肝堅則臟安難傷；肝脆則善病消癉易傷；肝端正則和利難傷；肝偏傾則脅下痛也。
【`馬蒔`曰：此言肝有善惡吉凶也。肝之高者，則其經脈所行，及所謂支別者，上奔迫切，脅下多悶，當為息賁之證。】
【`張志聰`曰：肝居脅下，故小則臟安而無脅下之痛。肝居胃之左，故大則逼胃而胃脘上迫於咽也。肝在膈之下，故大則苦於膈中，且脅下痛。肝脈貫膈，上注肺，故高則上支賁切，脅悗為息賁。肝居胃旁，故下則逼胃而脅下空，空則易受於邪，蓋脅乃邪正出入之樞部也。肝堅則臟安難傷，脆則善病消癉而易傷也。肝藏血，血舍魂，端正則神志和利，偏傾則脅痛也。】

脾小則臟安，難傷於邪也；脾大則苦湊䏚而痛，不能疾行。脾高則䏚引季脅而痛；脾下則下加於大腸，下加於大腸，則臟苦受邪。脾堅則臟安難傷；脾脆則善病消癉易傷；脾端正則和利難傷；脾偏傾則善滿善脹也。
【`馬蒔`曰：此言脾有善惡吉凶也。䏚，脅下軟肉處。】
【`張志聰`曰：脾為中土，而主於四旁，故小則臟安而難傷於邪也。脾居於腹，在脅骨之䏚，故大則苦湊䏚而痛。脾主四肢，故不能疾行也。脅在䏚之上，故高則䏚引季脅而痛；下則加於大腸，加於大腸，則臟苦受邪，蓋臟虛其本位也。脾堅則臟安難傷，脾脆則善病消癉而易傷也。脾藏意，意舍營，端正則神志和利，偏傾則善滿善脹也。】

腎小則臟安難傷；腎大則善病腰痛，不可以俛仰，易傷以邪。腎高則苦背膂痛，不可以俯仰；腎下則腰尻痛，不可以俛仰，為狐疝。腎堅則不病腰背痛；腎脆則苦病消癉易傷。腎端正則和利難傷；腎偏傾則苦腰尻痛也。
【`馬蒔`曰：此言腎有善惡吉凶也。尻，腰骨。】
【`張志聰`曰：夫臟者，藏也，故小則臟安難傷，大則善病腰痛，腰乃腎之腑也。夫腰脊者，身之大關節也，故腰痛背膂痛腰尻痛，皆不可以俯仰。腎附於腰脊間，故病諸痛也。狐疝者，偏有大小，時時上下。狐乃陰獸，善變化，而藏睾丸上下，如狐之出入無時，此腎臟之疝也。腎堅則不病腰背痛，脆則苦病消癉而易傷也。腎藏精，精舍志，臟体端正則神志和利而難傷，偏傾則苦腰尻痛也。】

凡此二十五變者，人之所苦常病也。
【`馬蒔`曰：此結言五臟二十五異者，人之苦於常病也。二十五異者，曰小大，曰高下，曰堅脆，曰端正，曰偏傾也。五臟則為二十有五矣。】
【`張志聰`曰：夫身形，五臟之外合也。皮薄理疏，則風雨寒暑之邪，循毫毛而入腠理以病形，蓋六氣之客於外也。如在內之臟形薄脆偏傾，則人之所苦常病，常病者，五五二十五變病也。】

黃帝曰：何以知其然也？
岐伯曰：赤色小理者心小，粗理者心大；無𩩲骭者心高，𩩲骭小短舉者心下；𩩲骭長者心下堅，𩩲骭弱小以薄者心脆；𩩲骭直下不舉者心端正，𩩲骭倚一方者心偏傾也。
【`馬蒔`曰：此言欲知心之善惡吉凶，當驗之色理與𩩲骭也。𩩲骭者，胷下蔽骨也。】
【`張志聰`曰：小理者，肌肉之紋理細密；粗理者，肉理粗疏。大肉䐃脂，五臟之所生也，故候肉理之粗細，即知臟形之大小。本經：膏人縱腹垂腴，肉人者上下容大。蓋人之䐃肉，本於臟腑募原之精液以資生。募原者，臟腑之膏肓也。五臟所藏之精液，溢於膏肓而外養於䐃肉，是以五臟病者，大肉陷下，破䐃脫肉。】

白色小理者肺小，粗理者肺大；巨肩反膺陷喉者肺高，合腋張脅者肺下；好肩背厚者肺堅，肩背薄者肺脆；背膺厚者肺端正，脅偏疏者肺偏傾也。 【 疏，當作竦。】
【`馬蒔`曰：此言欲知肺之善惡吉凶，當驗之色理肩背膺腋喉脅之類也。】
【`張志聰`曰：肺居肩膺之內，脅腋之上，故視其肩背膺腋，即知肺之高下堅脆端傾。`倪沖之`曰：肺屬天而華蓋於上，背為陽而形身之上也，故肺俞出於肩背。`朱永年`曰：[脈要精微]論云：尺內兩旁則季脅也，尺外以候腎，尺裏以候腹中。推而外之，內而不外，有心腹積也。推而內之，外而不內，身有熱也。蓋形身之上下，即臟腑所居之外候也。】

青色小理者肝小，粗理者肝大；廣胷反骹者肝高，合脅兔骹者肝下；胷脅好者肝堅，脅骨弱者肝脆；膺腹好相得者肝端正，脅骨偏舉者肝偏傾也。 【 骹，音交。】
【`馬蒔`曰：此言欲知肝之善惡吉凶，當驗之色理胷骹膺腹之類也。】
【`張志聰`曰：骹者，胷脅交分之扁骨內膈，前連於胷之鳩尾，旁連於脅，後連於脊之十一椎。肝在膈之下，故廣胷反骹者肝高，合脅兔骹者肝下。兔者，骨之藏伏也。肝脈下循於腹之章門，上循於膺之期門，在內者從肝別貫膈，故膺腹好相得者肝端正。】

黃色小理者脾小，粗理者脾大；揭脣者脾高，脣下縱者脾下；脣堅者脾堅，脣大而不堅者脾脆；脣上下好者脾端正，脣偏舉者脾偏傾也。
【`馬蒔`曰：此言欲知脾之善惡吉凶，當驗之色理與脣也。】
【`倪沖之`曰：脣者脾之候，故視脣之好惡以知脾臟之吉凶。】

黑色小理者腎小，粗理者腎大；高耳者腎高，耳後陷者腎下；耳堅者腎堅，耳薄不堅者腎脆；耳好前居牙車者腎端正，耳偏高者腎偏傾也。 【 好，去聲。】
【`馬蒔`曰：此言欲知腎之善惡吉凶，當驗之色理與耳也。】
【`倪沖之`曰：耳者腎之候，故視耳之好惡，以知腎臟高下偏正。】

凡此諸變者，持則安，減則病也。
【`馬蒔`曰：此結言上文二十五異者，神志能持則安，減則不免於病也。】

帝曰：善，然非余之所問也。願聞人之有不可病者，至盡天壽，雖有深憂大恐怵惕之志，猶不能減也，甚寒大熱，不能傷也。其有不離屏蔽室內，又無怵惕之恐，然不免於病者，何也？願聞其故。
岐伯曰：五臟六腑，邪之舍也。請言其故。五臟皆小者，少病，苦焦心，大愁憂；五臟皆大者，緩於事，難使以憂。五臟皆高者，好高舉措；五臟皆下者，好出人下。五臟皆堅者，無病；五臟皆脆者，不離於病。五臟皆端正者，和利得人心；五臟皆偏傾者，邪心而善盜，不可以為人平，反復言語也。
【`馬蒔`曰：此言人有病有不病者，以五臟之有善惡吉凶也。】
【`倪沖之`曰：此總結五臟之形不同，而情志亦有別也。五臟者，所以藏精神血氣魂魄志意者也，故小則血氣收藏而少病，小則神志畏怯，故苦焦心大憂愁也。五臟皆大者，神志充足，故緩於事，難使以憂。五臟皆高者，好高舉措。五臟皆下者，好出人下。此皆因形而情志隨之也。和於中則著於外，故得人心。善盜者，貪取之小人，語言反復，不可以為平正人也。】

黃帝曰：願聞六腑之應。
岐伯答曰：肺合大腸，大腸者皮其應；心合小腸，小腸者脈其應；肝合膽，膽者筋其應；脾合胃，胃者肉其應；腎合三焦膀胱，三焦膀胱者腠理毫毛其應。
【`馬蒔`曰：此言五臟與六腑相合，而亦有知六腑之法也。腎合三焦者，左腎合膀胱，右腎合三焦也。】
【`倪沖之`曰：五臟為陰，六腑為陽，臟腑雌雄相合，五臟內合六腑，六腑外應於形身，陰內而陽外也。故視其外合之皮脈肉筋骨，則知六腑之厚薄長短矣。腎將兩臟，一合三焦，一合膀胱。】

黃帝曰：應之奈何？
岐伯曰：肺應皮。皮厚者大腸厚；皮薄者大腸薄；皮緩腹裏大者大腸大而長；皮急者大腸急而短；皮滑者大腸直；皮肉不相離者大腸結。
【`馬蒔`曰：此言欲知大腸，當驗之皮也。】
【`倪沖之`曰：五臟內合六腑，外應於皮脈肉筋骨，是以肺應皮，而皮厚者大腸厚，皮薄者大腸薄，臟腑之形氣，外內交相輸應者也。】

心應脈。皮厚者脈厚，脈厚者小腸厚；皮薄者脈薄，脈薄者小腸薄；皮緩者脈緩，脈緩者小腸大而長；皮薄而脈衝小者，小腸小而短；諸陽經脈皆多紆屈者，小腸結。
【`馬蒔`曰：此言欲短小腸，當驗之脈，而脈又當驗之於皮也。】
【`張志聰`曰：[邪氣臟腑](邪氣臟腑病形)篇曰：脈急者尺之皮膚亦急，脈緩者尺之皮膚亦緩，皮脈之相應也。故皮厚者脈厚，脈厚者小腸厚；皮薄者脈薄，脈薄者小腸薄。】

脾應肉。肉䐃堅大者胃厚；肉䐃麼者胃薄；肉䐃小而麼者胃不堅；肉䐃不稱身者胃下，胃下者，下脘約不利，肉䐃不堅者胃緩；肉䐃無小裹累者胃急；肉䐃多少裹累者胃結，胃結者，上脘約不利也。 【䐃，音窘。稱，去聲。】
【`馬蒔`曰：此言欲知胃者當驗之肉䐃也。】
【`倪沖之`曰：䐃，肥脂也。麼，亦小也。約，約束也。胃有上脘中脘下脘，故胃下則下脘約不利，結則上脘約不利也。】

肝應爪。爪厚色黃者膽厚；爪薄色紅者膽薄；爪堅色青者膽急；爪濡色赤者膽緩；爪直色白無約者膽直；爪惡色黑多紋者膽結也。
【`馬蒔`曰：此言欲知膽者，當驗之爪也。】
【`朱永年`曰：爪者筋之餘，故肝應爪。視爪之好惡，以知膽之厚薄緩急也。五臟六腑，皆取決於膽，故秉五臟五行之氣色。`莫子瑜`曰：膽屬甲子，主天干地支之首，故備五行之色。】

腎應骨。密理厚皮者三焦膀胱厚，粗理薄皮者三焦膀胱薄，疏腠理者三焦膀胱緩，皮急而無毫毛者三焦膀胱急，毫毛美而粗者三焦膀胱直，稀毫毛者三焦膀胱結也。
【`馬蒔`曰：此言欲知三焦膀胱者，當驗之皮毫腠理也。三焦為右腎之腑，膀胱為左腎之腑，觀三焦有厚薄緩急直結，則分明有形者也。後世《難經》以為有名無形者，蓋未考此故耳。若[營衛生會](衛氣)篇之三焦，則居於前者，果有名而無形也。】
【`倪沖之`曰：太陽之氣主皮毛，三焦之氣通腠理，是以視皮膚腠理之厚薄，則內應於三焦膀胱矣。又津液隨三焦之氣，以溫肌肉，充皮膚。三焦者，少陽之氣也。本經云：熏膚充身澤毛，是謂氣。是以皮毛皆應於三焦膀胱。】

黃帝曰：厚薄美惡皆有形，願聞其所病。
岐伯答曰：視其外應，以知其內藏，則知所病矣。
【`馬蒔`曰：此言視其外之所應，而可以知內之所病也。】
【`倪沖之`曰：六腑內合五臟，外應於皮肉筋骨，故視其外應，以知其內藏，則知其所病矣。蓋六腑之厚薄緩急大小而為病者，與五臟之相同也。】

# 禁服
★ 靈樞·禁服篇第四十八
【`馬蒔`曰：服，事也。脈有關格，宜用灸刺藥法，故名篇。】

雷公問於黃帝曰：細子得受業通於九鍼六十篇，旦暮勤服之，近者編絕，久者簡垢，然尚諷誦弗置，未盡解於意矣。外揣言渾束為一，未知所謂也。夫大則無外，小則無內，大小無極，高下無度，束之奈何？士之才力或有厚薄，智慮褊淺，不能博大深奧，自強於學若細子，細子恐其散於後世，絕於子孫，敢問約之奈何？
黃帝曰：善乎哉問也！此先師之所禁坐私傳之也，割臂歃血之盟也。子若欲得之，何不齋乎？
雷公再拜而起曰：請聞命於是也。乃齋宿三日而請曰：敢問今日正陽，細子願以受盟。黃帝乃與俱入齋室，割臂歃血。
黃帝親祝曰：今日正陽，歃血傳方，敢有背此言者，反受其殃。
雷公再拜曰：細子受之。黃帝乃左握其手，右授其書，曰：慎之慎之！吾為子言之！凡刺之理，經脈為始，營其所行，知其度量，內刺五臟，外刺六腑，審察衛氣為百病母，調其虛實，虛實乃止，瀉其血絡，血盡不殆矣。
【`馬蒔`曰：此言凡刺之理，當有渾束為一之妙，不過以經脈為始而已。不惟用鍼，用藥亦然。編者，所以貫簡，故近則編絕，久則簡垢。外揣，前卷篇名也。帝嘗謂九鍼者，小之則無內，大之則無外，深不可為下，高不可為蓋，恍惚無窮，流溢無極，而欲渾束為一，伯乃以至明為要進之，今雷公述而問之，亦欲得渾束為一之方耳。帝念其齋宿之誠，遂行割臂歃血之盟，乃以書而授之曰：凡刺之理，其要道在於經脈為始而已。經脈者，本經第十篇名，乃十二脈經氣運行之經隧也。運其所行，分其度量，五臟為裏，故內刺五臟，六腑為表，故外刺六腑。彼營氣者，陰氣也，既隨宗氣以行運於經隧之中。惟衛氣者，陽氣也，乃自行於皮膚分肉之間，故必審察衛氣，實為百病之母也。其百病有虛有實，即人迎寸口脈以知之。而正氣之虛則補，邪氣之實則瀉。則虛者實，實者虛，而虛實自止矣。又血絡者，病之可見者也。從而瀉之，庶血去盡而病不殆矣。】
【`張志聰`曰：夫氣合於天，形合於地，血合於水，[外揣]篇論九鍼之道，渾束為一，而合於天道，故篇名外揣，言天道之運行於外，司外可以揣內也。此篇以氣血約而為一，候其人迎氣口，外可以知六氣，內可以驗其臟腑之病，蓋經脈本於臟腑之所生而合於六氣也。故曰，凡刺之理，經脈為始，營其所行，知其度量，內刺五臟，外刺六腑，審察衛氣為百病母，謂邪之中人，必先始於皮毛氣分，而入於絡脈，從經脈而入於臟腑，故瀉其血絡，血盡不殆。蓋絡脈絡於皮膚之間，乃氣血之交會，故視其血絡，盡瀉其血，則邪病不致傳溜於經脈臟腑，而成危殆之證矣。虛實者，血氣之虛實也。蓋邪在氣，則氣實而血虛，陷於脈中，則血實而氣虛，故必審察其本末以調之。夫血脈者，上帝之所貴，先師之所禁也。藏之金匱，非其人勿教，非其真勿授，故帝與歃血立盟而後，乃傳方篇名禁服者，誡其佩服而禁其輕泄也。】

雷公曰：此皆細子之所以通，未知其所約也。
黃帝曰：夫約方者，猶約囊也。囊滿而弗約則輸泄，方成弗約則神與弗俱。
雷公曰：願為下材者，弗滿而約之。
黃帝曰：未滿而知約之以為工，不可以為天下師。
【`馬蒔`曰：此言方成宜約，而當以天下師自期也。蓋約方猶之約囊，囊滿而弗約，則輸泄於外，方成而弗約之，則法雖在而無所主持，故吾之神，弗能與俱，不可以愈病也。彼雷公雖以下材自謙，不知帝之所以望之者，為天下師也。所謂天下師者，惟知[經脈]篇為始耳。下文正詳言之。】
【`張志聰`曰：未滿而知約者，知氣與血合，候人迎氣口，以知三陰三陽之氣，而不知陰陽血氣，推變無窮，可渾束為一，而合於天之大數。故通人道於天道者，斯可以為天下師。約方者，約束血氣之法如約囊者，謂氣與血合，猶氣在橐籥之中，滿而弗約則輸泄矣。故方成而弗約，則神與弗俱，謂血與氣不能共居而合一也。滿而弗約者，謂不知經治脈急弗引也。約而為一者，脈大以弱，此血氣已和則欲安靜也。】

雷公曰：願聞為工。
黃帝曰：寸口主中，人迎主外。兩者相應，俱往俱來，若引繩大小齊等。春夏人迎微大，秋冬寸口微大，如是者名曰**平人**。
【`馬蒔`曰：此言寸口人迎之脈，各有所主，而合四時者為無病也。寸口者，居右手寸部，即太淵穴，去魚際一寸，故曰寸口；以其為脈氣之所會，故又曰脈口，又曰氣口。寸口主中，乃足手六陰經脈所見也。人迎者居左手寸部，蓋人迎乃足陽明胃經之穴名，而其脈則見於此，故即以人迎稱之，以胃為六腑之先也。人迎主外，故左關為東為春，左寸為南為夏，所以謂左寸為外，凡足手六陽經之脈，必見於此。右寸為秋為西，右關為中央為長夏，其兩尺則為北為冬，所以謂右寸為內，凡右手六陰經之脈，必見於此。然寸口之脈在內，而出於外，人迎之脈在外，而入於內。即如人迎一動為足少陽膽經，寸口一動為足厥陰肝經，則肝與膽相為表裏，而一出一入，兩經本相應也。故俱往俱來，若引繩齊等。而春夏之時，則人迎比寸口之脈為微大，秋冬之時，則寸口比人迎之脈為微大，乃為平和無病之人也。蓋曰微大，則是平和之脈耳。】
【`張志聰`曰：願聞為工者，願聞血氣之相應，而後明合一之大道，是由工而上，上而神，神而明也。寸口主陰，故主中；人迎主陽，故主外。陰陽中外之氣，左右往來，若引繩上下齊等。如脈大者，人迎氣口俱大；脈小者，人迎氣口俱小。春夏陽氣盛而人迎微大，秋冬陰氣盛而寸口微大。如是者陰陽相應，是為平人。若不應天之四時，而更偏大於數倍，是為溢陰溢陽之關格矣。此論三陰三陽之氣，而應於人迎氣口之兩脈也。】
【`高士宗`曰：人迎氣口，謂左右兩寸口，所以分候陰陽之氣，非寸關尺三部也。若以三部論之，則左有陰陽而右有陰陽矣。】

人迎大一倍於寸口，病在足少陽；一倍而躁，病在手少陽。人迎二倍，病在足太陽；二倍而躁，病在手太陽。人迎三倍，病在足陽明；三倍而躁，病在手陽明。盛則為熱，虛則為寒，緊則為痛痺，代則乍甚乍間。盛則瀉之，虛則補之，緊痛則取之分肉，代則取血絡且飲藥，陷下則灸之，不盛不虛以經取之，名曰**經刺**。人迎四倍者，且大且數，名曰**溢陽**，溢陽為外格，死不治。必審按其本末，察其寒熱，以驗其臟腑之病。 【 間，去聲。數，音朔，下同。】
【`馬蒔`曰：此言人迎大於寸口之脈，可以驗足手六陽經之病而治之也。人迎較寸口之脈大者一倍，則病在足少陽膽經；若一倍而躁，乃手少陽三焦經有病也。躁者，一倍之中而有更躁之意。下文二倍、三倍、四倍，其躁可以意會。較寸口之脈大者二倍，則病在足太陽膀胱經；若一倍而躁，乃手太陽小腸經有病也。較寸口之脈大者三倍，則病在足陽明胃經；若三倍而躁，乃手陽明大腸經有病也。其各陽經之脈，盛則為熱，虛則為寒，脈緊則為痛痺，脈代則病為乍甚乍間，即下文之乍痛乍止也。然所以治之者，脈盛則分經以瀉之，脈虛則分經以補之，脈緊為痛痺，則取其分肉之病在何經，脈代則取其血絡，使之出血，及飲食以調之，脈陷下者，則血結於中，中有著血，血寒故宜灸之，若不盛不虛，則止以本經取之，如一盛瀉膽以補肝，二盛瀉膀胱以補腎之類。茲則取之於膽而不取之肝，取之膀胱而不取之腎之類，或用鍼、或用灸、或用藥，止在本經而不求之他經，故名之曰經刺也。夫治法固已如此，及夫人迎之脈大於寸口者四倍，且大且數，則陽脈甚盛，名曰溢陽，溢陽者為外格，蓋格者拒也，拒六陰脈於內，而使不得運於外也，其證當為死不治。凡此者，必宜審按其本末，蓋先病為本，而後病為末，及察其寒熱，以驗其臟腑之病何也。】
【`張志聰`曰：此論陰陽之氣偏盛，而脈見於人迎氣口，及病之在氣在脈，以證明血氣之相應相合也。三陽之氣偏盛，則人迎大二倍、三倍，此氣血之相應也。脈大以弱，則欲安靜，此血氣之相合也。痛痺者，病在於皮腠之氣分，氣傷故痛。氣血相搏，其脈則緊，此病在氣而見於脈也。代則乍甚乍間，乍痛乍止者，病在血氣之交，或在氣，或在脈，有交相更代之義，故脈代也。盛則瀉之者，氣盛宜瀉之也。虛則補之者，氣虛宜補之也。緊痛之在氣分，故當取之分肉，代則病在血氣之交，故當刺其血絡，且飲藥者，助其血脈臟腑，勿使病從絡脈而入於經脈，從經脈而入於臟腑也。陷下則灸之者，氣之下陷也。不盛不虛者，氣之和平也。以經取之者，病不在氣，而已入於經，則當取之於經矣。若人迎大於四倍，且大且數，名曰溢陽。溢陽者，死不治。夫始言人迎大一倍、二倍、三倍者，此陽氣太盛而應於脈也，後言以經取之，名曰經刺。人迎四倍者且大且數，名曰溢陽，此陽盛之氣，溢於脈中，氣血之相合也。此以陰陽氣之偏盛，病之在氣在脈，以明氣之應於脈而合於脈也。故必審按其本末，察其寒熱，以驗其臟腑之病。本者，以三陰三陽之氣為本，末者，以左右之人迎氣口為標。蓋言陰陽血氣，渾束為一，外可以候三陰三陽之六氣，內可以候五臟六腑之有形，此陰陽離合之大道，天運常變之大數也。】

寸口大於人迎一倍，病在足厥陰；一倍而躁，病在手心主。寸口二倍，病在足少陰；二倍而躁，病在手少陰。寸口三倍，病在足太陰；三倍而躁，病在手太陰。盛則脹滿寒中、食不化，虛則熱中、出糜少氣、溺色變，緊則痛痺，代則乍痛乍止。盛則瀉之，虛則補之。緊則先刺而後灸之，代則取血絡而後調之，陷下則徒灸之。陷下者，脈血絡於中，中有著血，血寒故宜灸之。不盛不虛，以經取之，名曰**經刺**。寸口四倍者，名曰**內關**。內關者，且大且數，死不治。必審察其本末之寒溫，以驗其臟腑之病。
【`馬蒔`曰：此言寸口大於人迎之脈，可以驗足手六陰經之病而治之也。寸口較人迎之脈大者一倍，則病在足厥陰肝經；若一倍而躁，乃手厥陰心包絡經有病也。較人迎之脈大者二倍，則病在足少陰腎經；若二倍而躁，乃手少陰心經有病也。較人迎之脈大者三倍，則病在足太陰脾經；若三倍而躁，乃手太陰肺經有病也。其各陰經之脈盛則為脹滿，其胃中必寒，而食亦不化，虛則其中必熱，而所出之糜亦不化，且氣亦少，溺色亦必變也。脈緊則為痛痺，脈代則為乍痛乍止，然所以治之者，盛則分經以瀉之，虛則分經以補之。緊則取其痛痺之分肉在於何經，先刺而後灸之，代則取其血絡使之出血，及飲藥以調之。脈陷下者，則徒灸之，脈既陷下，則血結於中，中有著血，血結故宜灸之。若不盛不虛，則以本經取之，或用藥、或用鍼、或用灸，名之曰經刺也。夫治法固已如此，及夫寸口之脈大於人迎者四倍，且大且數，則陰經甚盛，名曰內關。內關者，閉六陽在外，而使之不得以入於內也，其證當為死不可治。凡此者，必宜審按其本末，及察其寒熱，以驗其臟腑之病可也。】
【`張志聰`曰：夫在天蒼黅丹素元之氣經於十干之分，化生地之五行，地之五行，上呈天之六氣，六氣合六經，五行生五臟，是六氣本於五臟之所生，故陰氣太盛則脹滿寒中，虛則熱中出糜溺色變，氣從內而外，由陰而陽也。是以候人迎氣口，則知陰陽六氣之盛虛，內可以驗其臟腑之病，陰陽外內之相通也。夫痛痺在於分腠之氣，分腠者皮膚臟腑之肉理，故病在陽者取之分肉，病在陰者先刺而後灸之。蓋灸者，所以啟在內在下之氣也。代則氣分之邪交於脈絡，故先取血絡而後飲藥以調之。陷下則徒灸之，蓋言氣陷下者宜灸，今入於脈中，又當取之於經矣。如陷於脈而宜灸者，乃脈受絡之留血而陷於中，中有著血，血寒故宜灸，若氣并於血，又非灸之所宜也。此蓋因氣之盛虛，病之外內，以證明血氣之有分有合，有邪病有和調，反復辨論，皆所以明約束之道。所謂邪病者，中有著血，猶囊滿而弗約則輸泄矣。和調者，氣并於血，神與氣俱，渾束為一，陰陽已和，則欲安靜，毋用力煩勞，不可灸也。】
【`朱永年`曰：本經中論人迎寸口大一、二、三倍之文凡四見，其中章旨不同，學者各宜體會。若僅以三陰三陽論之，去經義遠矣。馬氏以六氣增註臟腑，更為蛇足。】

通其營輸，乃可傳於大數。大數曰，盛則徒瀉之，虛則徒補之，緊則灸刺且飲藥，陷下則徒灸之，不盛不虛以經取之。所謂經治者，飲藥，亦曰灸刺。脈急則引，脈大以弱，則欲安靜，用力無勞也。
【`馬蒔`曰：此承上文而申言以叮嚀之，正約方之大術數也。凡為醫工者，固以明[經脈]篇為始，然必先明本經[本輸]篇，如井滎輸經合之義，則經脈始可明也，遂可傳以大數，如上文盛則徒瀉之云云也。所謂盛則徒瀉之者，但瀉而無補也。虛則徒補之者，但補而無瀉也。緊則為痛痺，或灸，或刺，或飲藥，三者可兼行也。脈陷下則但灸之而已。不盛不虛以經取之，則取陽經者不取陰經，取陰經者不取陽經，此之謂經治。其飲藥灸刺三者，亦可兼行也。且其脈急者，可加導引之功，或脈大而弱者，則當主於安靜，雖有用力，不至大勞也。此乃大法之所在，即約方之要者，而外揣渾束為一之義盡矣，庶可以為天下師。若未滿而約之，則是不知經脈，而欲知術數也，僅足以為工耳，豈非以下材自限者哉？】
【`張志聰`曰：此總結上文，以申明約束為一之道。通其營輸者，謂血氣之相合，從營輸而溜注於脈也。大數者，謂合一之道，通天道也，故知其大數，則曰盛則徒瀉之，虛則徒補之，陷下則徒灸之。蓋謂氣盛者宜瀉，氣虛者宜補，氣陷下者宜灸。今氣與血合，渾束為一，有病者則當取之於經氣，盛於脈中者，又當引而伸之，血氣和平而相合者，則欲安靜調養，是徒瀉，徒補，徒灸也。所謂經治者，飲藥，亦曰灸刺，此病入於經，所當以經治之。脈急則引者，陰陽偏盛之氣，并於脈中，故脈數急，又當引而伸之，蓋囊滿勿約則輸泄矣。若脈大以弱者，此平和之氣，與血相合而已。和調則欲安靜以調養，無用力以傷其血脈，無煩勞以傷其氣也。此篇假人迎氣口之盛躁，以明氣血之合一，故曰脈急則引者，先言盛躁之氣而合於脈中也。繼言脈大以弱者，乃平和之氣血，渾束於一也。氣并於脈中，故脈大，血氣和調故柔耎也。[外揣]篇論渾束為一，而合於天道，天地有外內上下之氣交，若司外可以揣內，司內可以揣外，此天地之合一也。此篇論陰陽六氣，與血脈渾束為一，應司天在上，在泉在下，如水鏡之察，不失其形，此水天之合一也。愚按此篇大義，謂陰陽六氣，外合於手足六經，內合於五臟六腑，可分可合，可外可內者也。候人迎氣口者，候六氣之在外而不涉於經也。陷下則灸之者，謂氣陷於內而不陷於脈也。故曰，審察衛氣為百病母。衛氣外行於皮膚分肉，內行於臟腑之募原，六氣在外，同衛氣而在膚表之間，陷於內則入於臟腑之募原矣。故曰，審察其本末之寒溫，以驗其臟腑之病，蓋以內為本而外為末，血為本而氣為標，審其病之在氣在脈，在外在內也。如病在外之六氣，而不涉於六經者，有病在氣而轉入於經者，有陷於內而不干於臟腑者，有陷於募原之中而病及於臟腑者，此六氣之於經脈臟腑，可分而可合也。緊則為痛痺者，病形而傷氣也。代則乍甚乍間者，氣始入於脈也。蓋六氣本於五臟之所生，而外出於膚表，合而為一，則從絡而脈，脈而經，經而臟腑也。六氣出入於臟腑經脈之間，有離有合，運行無息者也。春夏人迎微大，秋冬寸口微大，此六氣行於脈外也。脈大以弱則欲安靜，此氣與血合，混束而為一矣。即如中風傷寒，六經相傳，七日來復，此病在六氣而不涉於經也。如病一二日，即見嘔吐泄瀉諸證者，此陷於內而入腑也。有病一二日，即見神昏氣促煩躁諸證者，此陷於臟腑之募原而為半死半生之證矣。蓋客於臟外者生，干臟者死。干臟而臟真完固不為邪傷者生，臟真傷而神昏躁盛者死。故曰治五臟者，半死半生也。如傷寒之黃連阿膠、桃花、小陷胸證，此病在氣而溜於經也。蓋邪入於經，其臟氣實，不必動臟則溜於腑，若血脈傳溜，大氣入臟，腹痛下淫，可以致死，而不可以致生矣。夫邪氣淫泆，不可勝數，有病一二日或即溜於經、或即陷於內、或即干臟入腑者，有病多日而漸次溜經陷內干臟入腑者，有病久而止在氣在形不入於內者，此邪病之有重輕，正氣之有虛實也。此篇論血氣之離合出入，審病氣之輕重死生，大有關於至道，使後學知正氣之出入，則知邪病之淺深，治其始蒙，救其未逆，弗使邪氣內入而成不救也。】

# 五色
★ 靈樞·五色篇第四十九
【`馬蒔`曰：篇內有五色，言病之義，故名篇。】

雷公問於黃帝曰：五色獨決於明堂乎？小子未知其所謂也。
黃帝曰：明堂者，鼻也。闕者，眉間也。庭者，顏也。蕃者，頰側也。蔽者，耳門也。其間欲方大，去之十步，皆見於外，如是者，壽必中百歲。
【`馬蒔`曰：此言五色雖決於明堂，而諸部亦宜廣大也。五色獨決於明堂，[五閱五使]篇之言，而公舉以問之也。】
【`張志聰`曰：此承三十七篇之五閱五使，復辨明五臟之氣色見於明堂，脈見於氣口，察其色，切其脈，以知病之間甚，人之壽夭也。五閱篇曰：五官已辨，闕庭必張，乃立明堂。明堂廣大，蕃蔽見外，方壁高基，引垂居外，五色乃治。平博廣大，壽中百歲。故帝復釋之曰：明堂者，鼻也。闕者，眉間也。庭者，顏也。蕃者，頰側也。蔽者，耳門也。其間欲方大，去之十步，皆見於外，如是者壽必中百歲。蓋言面部之形色，應天地之形氣，欲其清明而廣厚也。夫五臟生於地之五行，地之五行上呈天之五色，及三陰三陽之六氣，故色見於明堂，脈出於氣口，乃五臟之氣見於色而應於脈也。故曰：五氣者，五臟之使也，五時之副也。氣口者，左之人迎，右之寸口，所以候三陰三陽之氣。三陰三陽者，五臟六腑之氣也。`朱氏`曰：按[五臟生成]篇云，凡相五色之奇脈，面黃目青、面黃目赤、面黃目白、面黃目黑者，皆不死也；面青目赤、面赤目白、面青目黑、面黑目白、面赤目青，皆死也。蓋五臟之氣色見於面，五臟之血色見於目也。[脈要精微]論曰：尺外以候腎，中附上，左外以候肝，右以候脾，上附上，右外以候肺，左外以候心。是五臟之有形候見於左右三部之寸關尺，五臟之氣候見於氣口也。故曰：脈之浮沉及人迎與寸口氣小大等者，病難已。此五臟之形氣各有所候也。夫天地之生命，所以立形定氣，故視人之壽夭，決病之死生者，必明乎此。】

雷公曰：五官之辨奈何？
黃帝曰：明堂骨高以起，平以直，五臟次於中央，六腑挾其兩側，首面上於闕庭，王宮在於下極，五臟安於胷中，真色以致，病色不見，明堂潤澤以清，五官惡得無辨乎？ 【 惡，音烏。】
【`馬蒔`曰：此承上文而言五官之有辨也。[五閱五使]篇有五官已辨之言，而公亦舉以問之也。鼻為明堂，其骨貴高以起，平以直。五臟次於中央，六腑挾其兩側，眉間為闕，顏為庭，故庭即首面，所以上於闕庭也。下極在兩目之間，係心之部，故曰王者所居之宮在於下極，以心為君主之尊也。惟五臟能安於胷中，則其真色以致，病色不見，明堂之色，自然清潤，此五官之可辨者如此。】
【`張志聰`曰：五官者，五臟之外候也。明堂者，鼻也。鼻之准骨，貴高起而平直者也。五臟次於中央，闕庭之中肺也。闕下者，心也。直下者，肝也。再下者，脾也。臟為陰而主中。故候次於中央也。六腑挾其兩側，肝左者膽也。方上者，胃也。中央者，大腸也。面王以上者，小腸也。面王以下者，膀胱子處也。腑為陽而主外，故位次於兩側也。腎為水臟，故挾大腸而位於藩蔽之外，應地居中而海水之在外也。首面上於闕庭，王宮在於下極，應天闕在上，王宮在下，有天地人之三部也。闕庭者，肺也，肺主天而居上也。極下者，脾也，脾主地而居下也，王宮者，心之部也，心為君主而居中也。五臟安居於胷中，而臟真之色，致見於外，五官惡得無辨乎？】

雷公曰：其不辨者，可得聞乎？
黃帝曰：五色之見也，各出其色部。部骨陷者，必不免於病矣。其色部乘襲者，雖病甚不死矣。
【`馬蒔`曰：此承上文而言五官之色，可以辨病之生死也。夫五官之色，未有不可辨者也。故五者之色，各出其部分，其何部之骨陷者，必不免於病，其何部之骨不至陷下，而僅有五色相乘襲者，雖病甚亦不至於死也。】
【`朱永年`曰：不辨者，謂不辨其真色而辨其病色也。五色之見，各出其色部者，謂五臟之病色，各見於本部也。[刺熱]論曰：色榮顴骨，熱病也。部骨陷者，謂本部之色，隱然陷於骨間者，必不免於病矣。蓋病生於內者，從內而外，色隱現於骨者，病已成矣。承襲者，謂子襲母氣也。如心部見黃，肝部見赤，肺部見黑，腎部見青，此子之氣色承襲於母部，雖病甚不死，蓋從子以洩其母病也。】

雷公曰：官五色奈何？
黃帝曰：青黑為痛，黃赤為熱，白為寒，是為五官。
【`馬蒔`曰：此正言五官之色見於何部，可以知其在中之病也。】
【`倪沖之`曰：此察五部之色，而知外淫之病也。青黑者，風寒之色，故為痛。黃赤者，火主之色，故為熱。白者，清肅之氣，故為寒。是為五色之所司，而為外因之病也。】
【`莫子瑜`曰：上論五臟之病色，各出其部；此論天地之風寒，見於五色，所當審別外內。】

雷公曰：病之益甚與其方衰如何？
黃帝曰：外內皆在焉。切其脈口，滑小緊以沉者，病益甚，在中；人迎氣大緊以浮者，其病益甚，在外。其脈口浮滑者，病日進；人迎沉而滑者，病日損。其脈口滑以沉者，病日進，在內；其人迎脈滑盛以浮者，其病日進，在外。脈之浮沉及人迎與寸口氣小大等者，疾難已。病之在臟，沉而大者易已，小為逆；病在腑，浮而大者其病易已。人迎盛堅者傷於寒，氣口盛堅者傷於食。
【`馬蒔`曰：此言病之間甚內外，可切人迎脈口以知之也。公以病之益甚方衰難知為疑，帝言人迎主外，脈口主內，外內皆在，其病可得而知也。切其脈口而滑脈兼小及緊以沉者，其病當在中而為益甚也。切其人迎而脈氣既大兼緊以浮者，其病當在外而為益甚也。然脈口不但脈滑兼小及緊以沉者為益甚，雖滑而帶浮者其病必日進也。人迎不但脈大兼緊以浮者為益甚，若沉而帶滑則病可日減也。由此觀之，則脈口浮而帶滑者，病固日進，雖滑而帶沉者亦然。但其病在內，所謂一盛二盛三盛，乃六陰經之為病也。人迎必沉而帶滑者，幸得日損；若盛以浮者，必不能損而為日進。但其病在外，所謂一盛二盛三盛，乃六陽經之為病也。不甯唯是。醫工用指以脈之人迎與寸口，其脈氣或小或大相等者，則外感內傷俱未盡減，其病為難已也。然病在六陰，謂之在五臟也，必沉而大者，其病易已。蓋沉為在內，大則有力也。若沉而帶小，則病之在臟者未已也。病在六陽，謂之在六腑也，必浮而大者，其病易已。蓋浮為在外，大為易散也。何以知人迎之為外感也？惟其脈之盛而且堅，是必傷於寒者所致耳。何以知脈口之為內傷也？惟其脈亦盛而且堅，是必傷於食者所致耳。】
【`張志聰`曰：此切其脈口人迎，以知病之間甚外內也。夫外因之病，從外而內，自陽而陰；內因之病，從內而外，由陰而陽。脈口主內，人迎主外，故曰外內皆在，謂候其脈口人迎，而外感內傷之病，皆可以知其甚衰也。故切其脈口滑小緊以沉者，病甚在內也；人迎氣大緊以浮者，病甚在外也。夫浮為陽，沉為陰。其脈口浮滑者，陽氣在陰，故病主日進；人迎沉而滑者，陰氣出陽，故病日損也。其脈口滑以沉者，病日進在內也。其人迎滑以浮者，病日進在外也。脈之浮沉，謂左右寸關尺三部之脈，與人迎寸口之氣大小浮沉等者，此臟腑之形氣俱病，故為難已。病之在臟沉而大者，此陰病見陽脈，故為易已。是以小則為逆，病在腑，浮而大者，陽病在外，故其病易散也。人迎主外，是以人迎盛堅者傷於寒，病因於外也。氣口主中，是以氣口盛堅者傷於食，病因於內也。人迎氣口，主臟腑陰陽之氣，故候其兩脈，而外內之病皆在焉。】

雷公曰：以色言病之間甚奈何？
黃帝曰：其色粗以明，沉夭者為甚，其色上行者病益甚，其色下行如雲徹散者病方已。五色各有臟部，有外部、有內部也。色從外部走內部者，其病從外走內；其色從內走外者，其病從內走外。病生於內者，先治其陰，後治其陽，反者益甚。其病生於陽者，先治其外，後治其內，反者益甚。其脈滑大以代而長者，病從外來，目有所見，志有所惡，此陽氣之并也，可變而已。 【 惡，去聲。】
【`馬蒔`曰：此言病之間甚內外，可即色以知之，而有治病之法也。上文言以脈知病，而此則公欲以色知病，故帝言病之益甚者，其色本粗以明，而忽然沉夭不明者是也。又其色上行於面部之上，則邪氣有升而無降，病之方為益甚。若其色乃降於面部之下，如雲徹散，則邪氣有降而無升，病之所以方衰也。且其色各有五臟之分部，有外部、有內部。其色從外部走內部者，病必從外走內；其色從內部走外部者，病必從內走外。所謂從內走外者，即病生於內也。內為陰經，外為陽經，當先治其陰，後治其陽，若先治其陽，而後治其陰，則病反甚矣。所謂從外走內者，即病生於外也。外為陽經，內為陰經，當先治其陽，後治其陰，若先治其陰，而後治其陽，則病反甚矣。既觀其色，又觀其脈，方為詳審。其脈滑而兼大兼代兼長者，皆陽脈也，乃為病從外來，其外證目有所妄見，志有所妄惡，乃陽氣之并於外也。即當先治其陽，後治其陰，使之變焉而病已矣。即此而推，則其脈濇而兼小兼代兼短者，皆陰脈也，乃為病從內來，其內證而目有所見，志有所獨處，乃陰氣之并於內也。即當先治其陰，後治其陽，使之變焉而病亦已矣。】
【`朱永年`曰：此察其色而知病之間甚外內也。粗明主陽，沉夭主陰，陰陽交見，故為病甚。夫色乃五臟五行之氣，從內而出，自下而上，以見於面，其色上行者，病氣方殷，故為益甚。夫地氣升而為雲，得天氣降而徹散，故病方已也。臟部，臟腑之分部也。五臟次於中央為內部，六腑挾其兩側為外部，色從外部走內部者，外因之病，從外走內也。其色從內走外者，內因之病，從內走外也。蓋腑與陽而主外，臟為陰而主內也。故病生於內者，先治其陰，後治其陽，反者益甚。其病生於陽者，先治其外，後治其內，反者益甚也。夫所謂陰陽外內者，病在氣也。故脈見於氣口，色見於明堂，若氣并於血，則脈見寸關尺之三部，而色見於目矣。滑者寒水之象，大者暑熱之象，代者濕土之象，長者風木之象，此外因風寒暑濕之氣并於血脈而見此證。故曰以代，曰而長，謂或滑大或代或長，皆病從外來，非四氣之同并而同見此脈也。目有所見者，色見於目也。志有所惡者，五臟之神志有所不安也。此陽氣之并也，可變而已。謂先治其外，後治其內，使之通變於外而病可已也。】

雷公曰：小子聞風者百病之始也，厥逆者寒濕之起也，別之奈何？
黃帝曰：常候闕中。薄澤為風，衝濁為痺，在地為厥，此其常也，各以其色言其病。
【`馬蒔`曰：此言病有風有厥有痺者，候之面部，可知其病，審之五色，可分其臟也。公以風為百病之始，病乃上部所感，厥逆為寒濕之起，病乃下部所感，何以別之為問。帝言欲知風與痺者，常候闕中，其色薄而潤澤，乃為感風之病，若衝濁而不清，則為痺病。至於衝濁之色見於地部，則厥之為病也，蓋厥自足經而上逆者耳，此皆其常色可驗者。若夫欲知五臟之分病，則又以青為肝，以赤為心，以黃為脾，以白為肺，以黑為腎，各以其色而分五臟之風痺厥也。】
【`張志聰`曰：地者面之下部，名地閣也。風乃天氣，故常候於闕庭。寒濕者地氣，故候在地部。風乃陽邪，故其色薄澤。寒濕者陰邪，故其色衝濁。此承上啟下之文，言風寒濕邪，可并於脈中，可入於臟腑，而為卒死之不救。故邪風之至，疾如風雨，而為百病之長。故善治者治皮毛，其次治肌膚，其次治筋脈，其次治臟腑。治臟腑者，半死半生。是以當明分部，審察外內，用陰和陽，用陽和陰，勿使邪入於臟而成不救，斯謂之良工而萬舉萬當也。】
【`朱永年`曰：氣并於脈，則血脈傳溜，大氣入臟，不可以致生。蓋邪在血脈，尚可變而已，已入於臟，不亦晚乎？是故聖人之教人察色辨脈，蓋欲其不治已病治未病，不治已亂治未亂也。】
【`倪沖之`曰：扁鵲望見桓侯之色，正欲其治未病也。所謂未病者，病未傳溜於深隧也。】

雷公曰：人不病，卒死，何以知之？
黃帝曰：大氣入於臟腑者，不病而卒死矣。
雷公曰：病小愈而卒死者，何以知之？
黃帝曰：赤色出兩顴，大如母指者，病雖小愈，必卒死。黑色出於庭，大如母指，必不病而卒死。 【 母，同拇。】
【`馬蒔`曰：此言人有不病而卒死者，有病雖小愈而卒死者，有其由與其驗也。蓋不病而卒死者，以大邪之氣入於臟腑也。病雖小愈而卒死者，以赤色出於兩顴大如母指者，此其驗也。然不病而卒死者，有黑色見於首面大如母指，此亦其所驗也。母指，足大指也。】
【`張志聰`曰：此承上文而言外因內因之病，并於血脈而入臟者，皆為卒死也。大氣入臟者，外淫之邪入於臟腑，故不病而卒死矣。不病者，無在外之形證也。病小愈而卒死者，內因之病，臟腑相乘也。赤色出兩顴，黑色出於庭，即下文之所謂腎乘心，心先病，腎為應，色皆如是。蓋赤者火之色，黑者水之色也。小愈者，水濟其火也。卒死者，水淫而火滅也。蓋五行之氣，制則生化，淫勝則絕滅矣。夫病在氣者，其色散而不聚，乘於脈中者，其色聚而不散。大如母指者，血脈之聚色也。腎脈注胷中，上絡心，赤色出兩顴者，腎上乘心，而心火之氣外出也。黑色出於庭者，腎乘心而心先病，腎為應，而亦隨之外出，故色皆如是。皆如是者，色皆如母指也。蓋臟者，藏也，五色之見於面者，五臟之氣見於色也。聚色外見者，臟真之外洩也。】
【`倪沖之`曰：水上乘心，則心先病，故曰病，曰小愈，腎氣上乘則自虛其本位矣。復為後應而上出，故不病而卒死。不病者，不為他臟所乘而自脫也。】
【`朱永年`曰：五行之氣，有相生，有承制，制則生化，勝制太過則絕滅矣。故病之小愈者，制則生化也。小愈而卒死者，勝制太過也。舉心腎而五臟皆然。】
【`高士宗`曰：庭者，天庭也。水通於天，上下環轉，黑色出於庭，乃水歸於天，而無旋轉之機矣。在人則卒死，在天為混濛。】

雷公再拜曰：善哉！其死有期乎？
黃帝曰：察色以言其時。
雷公曰：善乎！願卒聞之。
黃帝曰：庭者，首面也。闕上者，咽喉也。闕中者，肺也。下極者，心也。直下者，肝也。肝左者，膽也。下者，脾也。方上者，胃也。中央者，大腸也。挾大腸者，腎也。當腎者，臍也。面王以上者，小腸也。面王以下者，膀胱子處也。顴者，肩也。顴後者，臂也。臂下者，手也。目內眥上者，膺乳也。挾繩而上者，背也。循牙車以下者，股也。中央者，膝也。膝以下者，脛也。當脛以下者，足也。巨分者，股裏也。巨屈者，膝臏也。此五臟六腑肢節之部也，各有部分。有部分，用陰和陽，用陽和陰。當明部分，萬舉萬當。能別左右，是謂大道。男女異位，故曰陰陽。
【`馬蒔`曰：此言五臟六腑肢節之各有部分也。上文言庭者顏也，顏為額中，而此以庭為首面者，正以顏為最上，乃面之首耳。上文言闕者兩眉間也，而此曰闕上者咽喉也，以咽喉之部在眉間之上耳。又曰闕中者肺也，以闕之中即眉之間，正為肺之部耳。下積鼻柱也，在兩目之間，五臟肺為最高，而肺下即心，故曰下極者心也。其心之直下者，即鼻柱而下也，為肝之部，肝之左即為膽，則在鼻挾顴之間矣。其肝之下為脾。方者，鼻隧也。面王者，鼻準之端也。鼻隧之上，即迎香之上為胃，胃之外為大腸，乃正顴之下。大腸之外為腎，則大腸為中央，而胃與腎所以挾大腸也。當腎者，臍也，面王以上為小腸，面王以下為膀胱子處，此乃五臟六腑之部也。至於肢節亦各有部，顴者所以應肩，顴之後所以應臂，臂之下所以應手。又推而上之，其目內眥之上，所以應膺與乳也。又推而下之頰外為繩，挾繩而上者，所以應背，循牙車以下所以應股，其中央所以應膝，膝之已下所以應脛，當脛以下為足。其巨分者，所以應股之裏，巨屈者，所以應膝臏。此又肢節之部分也。故嘗統而論之：自額而下，闕上屬首，咽喉之部分也；自闕中循鼻而下，鼻端屬肺心肝脾腎，五臟之部分也；自目內眥挾鼻而下至承漿，屬膽胃大腸小腸膀胱，六腑之部分也；自顴而下頰，屬肩臂，手之部分也；自牙車而斜下頤，屬股膝脛，足之部分也。故第二節曰，五臟次於中央，六腑挾其兩側，首面上於闕庭，王宮在於下極者，此也。是以見於面者，各有部分，惟其有此部分，則當知病在陽經，陰為之裏，所以宜用陰以和陽也。病在陰經，陽為之表，所以宜用陽以和陰也。明此部分，斯有萬舉萬當之妙矣。又能別其左右，是謂能知大道也。又能分別男女，是謂能識陰陽也。如下文所謂男子色在於面王者為小腹痛，女子色見於面王者為膀胱子處之病者是也。】
【`張志聰`曰：察色以言其時者，察五臟五行之色，以知所死之時也。如赤色出於兩顴者，所死之期，其日壬癸，其時夜半也。黑色出於庭而死者，其日戊己，其時辰戌丑未時也。臟腑各具五行之色，各有所主之部，故當明其部分，用陰和陽，用陽和陰，陰陽和調，萬舉萬當矣。左右者陰陽之道路，陽從左，陰從右，能別左右，是謂天地之大道。男子之色，從左而右，女子之色，從右而左，男女異位，故曰陰陽也。倪沖之曰：男從左，女從右，氣之順也，順則散。如男從右，女從左，氣之逆也，逆則聚，聚則有勝剋絕滅之患。此節論內因之色，有陰陽左右死生逆順之分。】

審察澤夭，謂之良工。沉濁為內，浮澤為外。黃赤為風，青黑為痛，白為寒。黃而膏潤為膿，赤甚者為血。痛甚為攣，寒甚為皮不仁。五色各見其部，察其浮沉以知淺深，察其澤夭以觀成敗，察其散摶以知遠近。視色上下以知病處，積神於心以知往今。故相氣不微，不知是非。屬意勿去，乃知新故。色明不粗，沉夭為甚。不明不澤，其病不甚。
【`馬蒔`曰：此承上文而言審察部分之澤夭者，可以悉知其病也。部分有潤澤者，有夭衰者，能審察之，謂之良工。其色為沉為濁，病乃在臟，故為在內。其色為浮為澤，病乃在腑，故為在外。黃與赤者為有風，青與黑者為有痛，白者為有寒，黃色而如膏之澤者為有膿，赤甚者為有血。然青黑雖為痛，而痛甚者又為攣，白者雖為寒，而寒甚者又為皮膚之不仁。不仁者，不知痛癢也。此五色者，各見於部分之中，必察其色之浮，而可以知病之淺；察其色之沉，而可以知病之深；察其色之澤，而可以知功之成；若夭則衰敗矣。察其色之散，而可以知病之近，若摶聚則久矣。視其色在上而可以知病於上，若在下則病在下矣。積神氣於己心，而病之為已往為今病者皆能知之，故相視氣色，不能至於精微者，不知病之為是為非，惟屬意專心，而無所搖奪，則凡病之為新為故者洞然也。且何以知病之為甚？其色貴於明，若明不能粗大，而反見沉夭者，病之所以為甚也。何以知病之不甚？其色雖貴於明澤，然不明不澤而不至沉夭，病之所以不甚也。若此則沉夭者，誠可慮耳。】
【`張志聰`曰：此言審察其色，以知外因之病也。沉濁為內，浮澤為外，謂外因之病，從外而內，察其色之浮沉，則知病之外內也。風乃天之陽邪，故色見黃赤，痛為陰痺，故色見青黑，色白為寒，色黃而膏潤為癰膿，赤甚者為留血，痛在筋骨，故甚則為拘攣。寒傷皮膚，故甚為皮不仁。此外因之邪見於五色，而各見其部，察其色之浮沉，以知病之淺深，察其色之澤夭，以觀人之成敗，察其色之散摶，以知病之遠近，視其色之上下，以知病之所在。夫色脈者，上帝之所貴，先師之所傳也。上古使僦貸季理色脈而通神明，合之四時五行八風六合，不離其常，是以積神於心，然後以知往古來今。故相氣不微，不知是非，屬意勿去，乃知新故。若色明不粗而反見沉夭者，其病為甚；其色雖不明澤而不沉夭者，其病不甚。蓋外因之病，宜從外散而不宜內入也。】

其色散駒駒然，未有聚。其病散而氣痛，聚未成也。
【`馬蒔`曰：此承上文而言五色之散者，其氣雖痛而聚則未成也。駒駒然者，色散如駒馬之逸也。蓋聚之成否，可即色之散聚以為驗。故知色散而未有所聚，則其病尚散，所痛者不過氣耳，聚安得而成乎？】
【`張志聰`曰：此下二節，申明內因之病，有聚散死生之別。夫臟病之散而不聚，則其色散如駒駒然，而病未有聚也。若摶聚於臟，血脈相乘，則見摶聚之色，而為卒死之病矣。駒駒然者，如駒之過隙，行而不留者也。其色行散，故病未有聚也。夫氣傷痛，其病散於氣分而痛者，聚未成於血脈也。】

腎乘心，心先病，腎為應，色皆如是。
【`馬蒔`曰：此承上文而言病有先剋之色，所以受剋者為必病也。上文言下極者心也，心之色主赤；挾大腸者腎也，腎之色主黑。今下極之色黑，乃腎之乘心也，故心先受病，以腎色來剋為之應耳。然不惟心被腎剋者為然，凡肝部見肺色，脾部見肝色，肺部見心色，腎部見脾色，及六腑之相剋者皆如是，法以推之耳。】
【`張志聰`曰：若臟病不出於氣分，如腎乘心，則心先病而摶聚之，赤色出於兩顴，大如母指矣。腎即為應，而黑色出於庭，亦大如母指矣。此臟邪聚於臟，從血脈相乘，故色皆如是之聚而不散也。《金匱要略》云：血氣入臟即死，入腑即愈。非惟一病，百病皆然。在外者可治，入裏者即死。】

男子色在於面王為小腹痛，下為卵痛，其圜直為莖痛；高為本，下為首，狐疝㿉陰之屬也。女子在於面王為膀胱子處之病，散為痛，摶為聚，方圓左右，各如其色形；其隨而下至胝為淫，有潤如膏狀，為暴食不潔。 【 圜，同圓。】
【`馬蒔`曰：此言部分之色，當分男女以知其病也。男子之色在於面王，當為小腹痛；其色見於面王之下，為陰卵痛；若圓而且直，當為莖垂痛。凡色見於面部高者為本，以男子屬陽上也。下者為首，其色從上而之下，似物之有首者向下而行，故病在於內，即如其色，當如狐疝㿉陰之屬也。女子之色在於面王，當為膀胱經及姙子處之有病，即胞絡宮也。其氣色散者，為痛而不至成聚，若氣色摶聚不散，則成聚而不止於痛。然其聚之在內者，或方或圓，或左或右，各如其外色之形耳。若其色隨而下行至於尾骶，則其病之在下者，當有淫浸之物，潤澤如膏之狀者在也。不然則為暴食，間即出不潔之物耳。何也？其下行之勢，內外一致也。】
【`張志聰`曰：此言外因之病，色見於腑部者，其病在腑，色雖摶聚，非死徵也。面王以上者，小腸也；面王以下者，膀胱子處也。故男子色見於面王，為小腹痛，其圓直為莖痛。夫外因之病，從外而內，其色從上而下，故以高為本，下為所行之首，其病乃在下，狐疝陰㿉之屬也。女子色見於面王，為膀胱子處之病。男女之病，散在氣分則為痛，摶於血分則為聚。夫狐疝陰㿉之屬，乃有形之證，其形之或方或圓，或左或右，各如其色形。蓋病聚於內則見聚色於外，形方則色方，形圓則色圓，此病形而不病臟，雖有聚色，非死色也。此五臟六腑各有部分，有外內，能明乎部分，知其外內，萬舉萬當矣。胝者，面王之下部也。其面王之色，隨而下至胝者，主有淫濁之證。其色潤如膏狀者，為暴食不潔之物。蓋腑為陽而主外，主受納水穀，傳導糟粕，是以或外受風寒，或內傷飲食，皆為病腑而色見於腑部也。】

左為左，右為右，其色有邪，聚散而不端，面色所指者也。
【`馬蒔`曰：此又言部分之色，當分左右以知其邪也。凡男女之色見於左者，則病必在左，見於右者，則病必在右，其色有邪氣，或聚散而不端正，一如其面色所指，即可以知其病耳。】
【`張志聰`曰：色見於左，則為病在左；色見於右，則為病在右。其所見之色，或聚或散，皆斜而不端，其摶聚之面色，所謂如指者也。夫血脈傳溜，大邪入臟，則為卒死。今腑病而為狐疝陰㿉之屬，因邪摶而為聚病，故見其聚色，非入臟之死徵也。】

其色上銳首空上向，下銳下向，在左右如法。
【`馬蒔`曰：此又言五色上銳則上向，下銳則下向，而左右亦然也。色者，即上節五色也。銳，氣色端尖銳也。首空者，即上文顏為庭，庭者首面也。今日首空，猶云腦空也。】
【`張志聰`曰：此承上文以申明端邪之色狀也。銳，尖也。空，虛也。其色上行者，上銳首虛，浮而上行；其色下行者，下銳首虛浮而下行。蓋病從內而外者，其本在下，其首在上；病從外而內者，其本在上，其首在下。是以本沉實而首虛浮，此端滿之色狀也。有邪而不端者，其本在左，其首向右行，其本在右，其首向左行，皆如上銳首空下銳首空之法，此病在腑而摶聚為聚色也。】
【`朱永年`曰：榆莢上下皆銳，但虛浮者其銳形外見，所沉之本，不見其銳形也。故曰，察其浮沉以知淺深。】

以五色命臟，青為肝，赤為心，白為肺，黃為脾，黑為腎。肝合筋，心合脈，肺合皮，脾合肉，腎合骨也。
【`馬蒔`曰：此又言五色屬於五臟，而五臟各有所合，乃為視色之總訣也。蓋青色屬肝，而肝合於筋，故見其色之青者，即可以知其為筋之病也。餘臟倣此。】
【`張志聰`曰：此總結五臟各具五色，而各有外內之形層也。上文言赤色出於兩顴，黑色出於庭，赤色在面王，此心腎之色也。若以五色命臟，則五臟各有五者之色矣。至於肩臂膺背膝脛手足之部，俱各有五臟所合之皮脈肉筋骨，視其五色，則知病在內之五臟，在外合之形層，此五臟內合五行，外見五色，若外因風寒暑濕之邪而見於色者，六氣之應於色也。`倪沖之`曰：病五臟於內，則外見五色，邪中外合之皮脈肉筋骨，則內入於五臟，此外內出入之道也。按[病傳]篇曰：血脈傳溜，大邪入臟，可以致死，不可以致生。帝曰：大氣入臟奈何？伯曰：病先發於心，一日而之肺，三日而之肝。蓋血脈傳溜，故先發於心，若邪中皮而內入，則先發於肺矣。夫邪從形層，次第而入於內者，先皮毛而肌腠，腠而絡，絡而脈，脈而經，經而腑臟，此邪在外之皮脈，即中內合之五臟，故曰人不病而卒死，謂不病在外之形層，而即入於臟也。】

# 論勇
★ 靈樞·論勇篇第五十
【`馬蒔`曰：內論勇怯之士，忍痛不忍痛，故名篇。】

黃帝問於少俞曰：有人於此，並行並立，其年之長少等也，衣之厚薄均也，卒然遇烈風暴雨，或病或不病，或皆病，或皆不病，其故何也？
少俞曰：帝問何急？
黃帝曰：願盡聞之。
少俞曰：春青風，夏陽風，秋涼風，冬寒風，凡此四時之風者，其所病各不同形。
黃帝曰：四時之風，病人如何？
少俞曰：黃色薄皮弱肉者，不勝春之虛風；白色薄皮弱肉者，不勝夏之虛風；青色薄皮弱肉，不勝秋之虛風；赤色薄皮弱肉，不勝冬之虛風也。
黃帝曰：黑色不病乎？
少俞曰：黑色而皮厚肉堅，固不傷於四時之風，其皮薄而肉不堅，色不一者，長夏至而有虛風者病矣。其皮厚而肌肉堅者，長夏至而有虛風不病矣。其皮厚而肌肉堅者，必重感於寒，外內皆然，乃病。
黃帝曰：善。 【 勝重，並平聲。】
【`馬蒔`曰：此言人之受邪而有病否者，以其色有不一，皮有厚薄，肉有堅脆也。少俞言四時各有虛邪賊風，在春名為青風，在夏名為陽風，在秋名為涼風，在冬名為寒風。人之色黃皮薄肉弱者，主脾氣不足，不能勝春之青風而為病，木來剋土也。色白皮薄肉弱者，主肺氣不足，不能勝夏之陽風而為病，火來剋金也。色青皮薄肉弱者，主肝氣不足，不能勝秋之涼風而為病，金來剋木也。色赤皮薄肉弱者，主心氣不足，不能勝冬之寒風而為病，水來剋火也。其所以成病者如此。至於有不病者，正以色黑而皮厚肉堅者，不傷於四時之虛風，若色黑而皮薄肉脆者，則傷於長夏之虛風耳。長夏虛風者，見於六月而與陽風同也，亦土能剋水之義耳。彼黑色而皮厚肉堅者，雖長夏之虛風亦不能傷之也，豈特不傷於四時之風哉！但色黑而皮厚肉堅者，亦有四時而為病，必其既感於風，又重感於寒，既病於內，又感於外，始有所病，不然，則未必成病也。其異於他色之易病者遠矣。】
【`朱永年`曰：上篇論五臟之氣見於色，而分別於明堂，此論五臟之氣充於形，而審其虛實。蓋皮膚肌腠之間，五臟元真之所通會，是以薄皮弱肉，則臟真之氣虛矣。五臟之氣虛，則不能勝四時之虛風矣。虛風者，虛鄉不正之邪風也。黑者，水之色，論腎氣之厚薄也。不傷於四時之風者，謂土旺於四季也。不病長夏之風者，謂土主於長夏也。設有皮厚肉堅而傷於四時之風者，必重感於寒也。夫在地為水，在天為寒，腎為水臟，上應天之寒氣，是以色黑而皮厚肉堅之為病者，必重感於寒。外內皆然乃病，謂外受天之寒邪，內傷腎臟之水氣。此言人之五臟，與天之六氣相合，是以五色之薄弱者，不能勝四時之風氣也。】
【`倪沖之`曰：[五變]篇論形之厚薄堅脆，此篇論形中之氣，有強弱之不同。】

黃帝曰：夫人之忍痛與不忍痛者，非勇怯之分也。夫勇士之不忍痛者，見難則前，見痛則止。夫怯士之忍痛者，聞難則恐，遇痛不動。夫勇士之忍痛者，見難不恐，遇痛不動。夫怯士之不忍痛者，見難與痛，目轉面盼，恐不能言，失氣，驚，顏色變化，乍死乍生。余見其然也，不知其何由？願聞其故。
少俞曰：夫忍痛與不忍痛者，皮膚之薄厚，肌肉之堅脆，緩急之分也，非勇怯之謂也。 【 夫，音扶。難，去聲。】
【`馬蒔`曰：此言人之忍痛不忍痛者，以皮肉不同，非由勇怯也。勇士有不忍痛者，見難雖能向前，而見痛則止。彼怯士有能忍痛，其見難雖恐，而遇痛則不動也。勇士有忍痛者，見難固不恐，而遇痛亦不動。彼怯士之不忍痛，不分見難與痛，目轉而盼，恐懼不敢出一言，退然失氣，恍然而驚，顏色卒變，甚至乍死乍生。殊不知忍痛者，以皮厚肉堅且緩也，不忍痛者，以皮薄肉脆且急也，豈關勇怯哉？】
【`倪沖之`曰：此言形氣之有別也。夫忍痛與不忍痛者，因形之厚薄堅脆也。勇怯者，氣之強弱也。上節論因形而定氣，此論形氣之各有分焉。蓋形舍氣，氣歸形，形氣之可分而可合者也。】

黃帝曰：願聞勇怯之所由然。
少俞曰：勇士者，目深以固，長衝直揚，三焦理橫，其心端直，其肝大以堅，其膽滿以旁，怒則氣盛而胷張，肝舉而膽橫，眥裂而目揚，毛起而面蒼，此勇士之由然者也。
黃帝曰：願聞怯士之所由然。
少俞曰：怯士者，目大而不減，陰陽相失，其焦理縱，𩩲骭短而小，肝系緩，其膽不滿而縱，腸胃挺，脅下空，雖方大怒，氣不能滿其胷，肝肺雖舉，氣衰復下，故不能久怒，此怯士之所由然者也。
【`馬蒔`曰：此論勇怯之士，所以有不同也。夫所謂勇士者，兩目至深，且不轉睛逃避而甚固，有長衝直揚之勢，內之三焦紋理橫生，心則端正而直，肝則甚大而堅，膽則汁滿而橫。旁字當作橫字。及其怒也，氣盛而胷張，肝舉而膽橫，眥裂而目揚，毛起而面蒼，此皆勇士之所以然也。夫所謂怯士者，外目雖大而不深，開閉相失，轉睛不常也，內之三焦紋理則縱，𩩲骭之骨乃短而小，肝之系則緩，膽則不滿而縱，腸胃則挺然而不曲，脅下則空而不堅，雖方大怒，氣不能滿其胷中，肝葉雖舉，氣衰復下，所以不能久怒，此乃怯士之所以然也。】
【`朱永年`曰：此言勇怯者，本於心之端小，氣之盛衰，肝膽之強弱也。目深以固，長衝直揚，肝氣強也。理者，肌肉之文理，乃三焦通會之處，三焦理橫，少陽之氣壯而膽橫也。其心端直，自反而縮也。肝大以堅，臟體之堅大也。膽滿以旁，膽之精汁，充滿於四旁，此肝膽之形質壯盛也。氣盛而胷張，氣之盛大也。肝舉膽橫，眥裂毛起，肝膽之氣強也。夫心者君主之官，神明出焉。肝者將軍之官，謀慮出焉。膽者中正之官，決斷出焉。是以心直氣壯肝舉膽橫，此勇士之所由然者也。目大不減者，目雖大而不深固也。陰陽相失者，氣血不和也。焦理縱者，三焦之理路縱弛也。𩩲骭短而小者，心小而下也。肝系緩，膽不滿，腸胃緩，脅下空，肝膽之體質薄也。夫肺主氣，氣不能滿其胷，故雖方大怒，肝肺雖舉，氣衰復下，此怯士之所由然者也。】

黃帝曰：怯士之得酒，怒不避勇士者，何臟使然？
少俞曰：酒者，水穀之精，熟穀之液也，其氣慓悍，其入於胃中，則胃脹氣上逆，滿於胷中，肝浮膽橫，當是之時，固比於勇士。氣衰則悔與勇士同類，不知避之，名曰**酒悖也**。
【`馬蒔`曰：此言怯士得酒，而不避勇士之故也。蓋酒為水穀之精，熟穀之液，其氣則慓悍，故入於胃中則胃脹氣逆，胷滿肝浮膽橫，斯時方將自比於勇士，而不知避之，至於酒氣既衰則悔，此之謂因酒而悖逆者耳。】
【`朱永年`曰：此復申明人之勇怯，本於氣之強弱，氣之壯盛，由胃腑水穀之所生也。酒者，水穀之精，熟穀之液也，其氣慓悍，故能助氣之充滿，而使肝膽浮橫。然酒散則氣衰，氣衰則悔矣。故善養乎氣者，飲食有節，起居有常，則形氣充足矣。暴喜傷陽，暴怒傷陰，和其喜怒，則陰陽不相失矣。形氣壯盛，雖遇烈風暴雨，無由入其腠理，而況於四時之虛風乎？`倪沖之`曰：氣之敢勇，本於心之端直，肝之大堅，膽之汁滿，是氣生於形也。氣滿胷中，而使肝浮膽橫，是形本乎氣也。形不離乎氣，氣不離乎形，此天之生命，所以立形定氣，以觀人之壽夭者也。`高士宗`曰：怯士之得酒，與勇士同類，即雖方大怒，肝肺舉而氣衰復下相同。蓋因酒因怒以壯其氣，酒散氣衰則復怯矣。故無暴其氣，此善養乎大勇者也。】

# 背腧
★ 靈樞·背腧篇第五十一
【`馬蒔`曰：論五臟之腧在背，故名篇。】

黃帝問於岐伯曰：願聞五臟之腧出於背者。
岐伯曰：背①腧中大在杼骨之端，肺腧在三焦之間，心腧在五焦之間，膈腧在七焦之間，肝腧在九焦之間，脾腧在十一焦之間，腎腧在十四焦之間，皆挾脊相去三寸所，則欲得而驗之，按其處，應在中而痛解，乃其腧也。灸之則可，刺之則不可。氣盛則瀉之，虛則補之。以火補者，毋吹其火，須自滅也；以火瀉者，疾吹其火，傳其艾，須其火滅也。*① 背：《靈樞》背腧、《太素》卷十一氣穴均作胷。*
【`馬蒔`曰：此言五臟之腧，可灸不可刺，而有補瀉之法也。五臟之腧皆在於背，故背中大腧在杼骨之端。大腧者，大杼穴也，去中行督脈經大椎穴左右各開一寸半。其肺腧以中行三椎為主，心腧以中行五椎為主，膈腧以中行七椎為主，肝腧以中行九椎為主，脾腧以中行十一椎為主，腎腧以中行十四椎為主，左右各開中行一寸半，挾中行脊骨而計之，則相去三寸所。故欲得驗諸穴者，乃按其處，其中必應之，而內痛乃解，是乃五臟之各腧穴也。但灸之則可，刺之則不可。故邪氣盛則瀉之，正氣虛則補之。凡以灸火而補之者，毋吹其火，必待其火之自滅可也。以灸火而瀉之者，當疾吹其火，即傳遞其艾以繼之，須其火之速滅可也。】
【`倪沖之`曰：五臟六腑之腧，皆在於背，帝止問五臟之腧者，臟腑雌雄相合，論地之五行也。焦，椎也，在脊背骨節之交，督脈之所循也。大杼在第一椎端之兩旁，肺腧在三椎之間，心腧在五椎之間，膈腧在七椎之間，肝腧在九椎之間，脾腧在十一椎之間，腎腧在十四椎之間，皆挾脊相去三寸所，左右各開中行一寸五分也。按其腧，應在中而痛解者，太陽與督脈之相通也。是以問五臟之腧，而先言大杼者，乃項後大骨之端，督脈循於脊骨之第一椎也。問五臟而言七焦之膈腧者，五臟之氣，皆從內膈而出，故曰，七節之旁，中有小心。中膈者，皆為傷中，其病雖愈，不過一歲必死。夫五臟之腧，皆附於足太陽之經者，膀胱為水腑，地之五行，本於天一之水也。按太陽之經而應於督脈者，太陽寒水之氣，督脈總督一身之陽，陰陽水火之氣交也。灸之則可者，能啟臟陰之氣也。刺之則不可者，中心者環死，中脾者五日死，中腎者七日死，中肺者五日死，蓋逆刺其五臟之氣皆為傷中，非謂中於臟形也。以火補之者，以火濟水也。以火瀉之者，艾名冰臺，能於水中取火，能啟發陰臟之氣，故疾吹其火，即傳上其艾，以導引其外出也。】
【`朱氏`曰：太陽之上，寒水主之，是以標陽而本寒，秉水火陰陽之氣者也。督脈環遶於周身之前後，從陰而上行者，循陰器，別遶臀，上股內後廉，貫脊屬腎；從陽而下行者，與太陽起於目內眥，上額交巔，入絡腦，還出別下項，挾脊，抵腰中，下循膂絡腎，是督脈環遶於前後上下，而屬絡於兩腎者也。天一生水，地二生火，此太極始分之陰陽，人秉先天之水火，化生五行，以成此形，是以五臟之腧，皆本於太陽而應於督脈也。】

# 衛氣
★ 靈樞·衛氣篇第五十二
【`馬蒔`曰：內所論止有其浮氣之不循經者為衛氣一句，今以名篇者，揭衛氣之為要耳。】

黃帝曰：五臟者，所以藏精神魂魄者也。六腑者，所以受水穀而化行物者也。其氣內於五臟，而外絡支節，其浮氣之不循經者為衛氣，其精氣之行於經者為營氣，陰陽相髓，外內相貫，如環之無端，亭亭淳淳乎孰能窮之。然其分別陰陽，皆有標本虛實所離之處。能別陰陽十二經者，知病之所生；候虛實之所在者，能得病之高下；知六腑之氣街者，能知解結契紹於門戶；能知虛實之堅軟者，知補瀉之所在；能知六經標本者，可以無惑於天下。
【`馬蒔`曰：此言營衛臟腑標本之難窮。而能窮之者，可以盡病法而高天下也。人有五臟，精神魂魄賴之以藏；人有六腑，水穀等物賴之以化。六腑為表，其氣內連於五臟，而外則絡於肢節。人有三焦，宗氣積於上焦，營氣出於中焦，衛氣出於下焦，下焦之氣，升於中焦，以達於上焦，而生此衛氣。衛氣陽性慓悍，行於皮膚分肉之間，乃浮而在外者也，故曰，其浮氣之不循經者為衛氣。中焦之氣，降於下焦，而生此營氣。營氣陰性精專，隨宗氣以行於經隧之中，故曰，其精氣之行於經者為營氣。衛氣晝行於陽經，夜行於陰經，營氣由肺經以行於十二經，陰陽相隨，外內相貫，如環無端，運行不息。亭亭乎何其理之高且虛也？淳淳乎何其理之渾且微也？孰能窮之？然所以分別陰陽諸經者，皆有標本虛實之處，故能分別手足之十二經者，必能知病之所生在何經也。能候諸經虛實之所在，必能知病之為高為下也。能知六腑之氣，往來有街，必能知所解、所結、所契、所紹之門戶也。能知病虛之為軟，病實之為堅者，必能知刺法補瀉之所在也。凡此者，皆以其能知手足六經之標本故耳。真能洞察乎此，而非天下之所能惑矣。】
【`張志聰`曰：此篇論營行脈中，衛行脈外，然經脈皮膚之血氣，外內出入，陰陽相貫，環轉之無端也。其氣者，謂水穀所生之營衛，內營於五臟，以養精神魂魄，外絡於支節，以濡筋骨關節，此言臟腑陰陽十二經脈之外內也。其浮氣之不循經者為衛氣，其精氣之行於經者為營氣，謂營行脈中，衛行脈外，各走其道，交相逆順而行者也。陰陽相隨，外內相貫，謂脈內之血氣出於脈外，脈外之血氣貫於脈中，陰陽相隨，外內出入，如環無端，莫知其紀也。合天地之亭亭，乃陰陽之化淳，亭亭淳淳，孰能窮之？然其分別陰陽，皆有標本虛實所離之處。蓋以經脈所起之處為本，所出之處為標。虛實者，謂血氣出於氣街，離經脈而榮於膚腠，則經脈虛而皮膚實矣。高下者，謂本在下而標出於上也。氣街者，氣之徑路，絡絕則徑通，乃經脈之血氣，從此離絕而出於脈外者也。契，合也。紹，繼也。門戶者，血氣所出入之門戶。知六腑之氣街，則知血氣之結於脈內者，解而通之，脈內之血氣與脈外之血氣，相合相繼而行，則知出於氣街之門戶矣。脈內之血氣，從氣街而出於脈外，脈外之氣血，從井榮而溜於脈中，出於氣街，則經脈虛軟而皮膚石堅，溜於脈中，則經脈石堅而皮膚虛軟，故能知虛實，則知補瀉之所在矣。皮膚之氣血，猶海之布雲氣於天下，經脈之血氣，合經水之流貫於地中，故能知六經之標本，可以無惑於天下。篇名衛氣者，謂脈內之營氣出於氣街，與衛氣相將，晝行陽而夜行於陰也。夫營衛者，水穀之精氣，營行脈中，衛行脈外，乃無形之氣也。水穀之津液，化而為血以奉生身，命曰營氣，乃有形之血，行於經隧皮膚者，皆謂之營氣。夫充膚熱肉之血，有從衝脈而散於皮膚者，有從大絡而出於脈外者，有隨三焦出氣之津液化而為赤者，皆謂之營氣。蓋以血為營，血之氣為營氣，此篇論行於脈中之營氣，出於氣街與衛氣相將而行，故篇名衛氣。曰陰陽相隨，外內相貫，血氣之生始出入，陰陽離合，頭緒紛紜，學者當於全經內細心窮究，庶可以無惑矣。】

岐伯曰：博哉聖帝之論！臣請盡意悉言之。足太陽之本，在跟以上五寸中，標在兩絡命門。命門者，目也。足少陽之本，在竅陰之間，標在窻籠之前。窻籠者，耳也。足少陰之本，在內踝下上三寸中，標在背腧與舌下兩脈也。足厥陰之本，在行間上五寸所，標在背腧也。足陽明之本在厲兌，標在人迎頰挾頏顙也。足太陰之本，在中封前上四寸之中，標在背腧與舌本也。
【`馬蒔`曰：此先言足六經之標本也。足太陽膀胱經之本，在於足外跟以上五寸中。即附陽穴；其標在於兩絡命門。命門者，目也，即睛明穴。睛明左右有二，故曰兩絡。足少陽膽經之本，在竅陰之間，標在窻籠之前。窻籠者，耳也，即聽宮穴也。足少陰腎經之本，在內踝下上三寸中，即交信穴；其標在於背腎腧穴與舌下兩脈，據[根結]篇當是廉泉穴也。足厥陰肝經之本，在行間上五寸所，疑是中封穴；標在背之肝腧穴。足陽明胃經之本在厲兌，標在人迎頰挾頏顙也。足太陰脾經之本，在中封前上四寸之中，疑是三陰交穴；標在背之脾腧與舌本廉泉穴也。】
【`張志聰`曰：此分別十二經脈之本，出於手足之腕踝，其標在於胷腹頭氣之街。標者，猶樹之梢杪，杪絕而出於絡外之徑路也。本者，猶木之根幹，經脈之血氣從此而出也。足太陽之本，在跟以上五寸中，其標在於兩目而出於頭氣之街。夫氣在頭者，止之於腦，兩目之脈入於腦而絕於內也。足少陽之本，在足竅陰之間，其標在耳窻籠之前，而出於頭氣之街。足少陰之本，在內踝下上三寸中，其標在於背腧與舌下之兩脈，而出於胷氣之街。蓋氣在胷者，止之膺與背腧，謂絡脈之循於胷者，或絕於膺胷之間，或行至背腧而始絕也。[根結]篇曰：少陰結於廉泉舌下兩脈。廉泉，玉英也。蓋少陰主先天之精氣，及受藏水穀之精，故從本經之絡脈，而出於胷氣之街，復從任脈而上出於廉泉，從衝脈而下出於脛氣之街，少陰為水臟而富於精血者也。足厥陰之本，在行間上五寸所，標在背腧，而出於胷氣之街。足陽明之本，在足之厲兌，標在人迎頰俠頏顙，而出於頭氣之街。頏顙者，鼻之上竅，以收津涕者也。足太陰之本，在中封前上四寸之中，標在背腧與舌本，而出於胷氣之街。蓋三陽之經上循於頭，是以絡脈亦上出於頭而始絕。三陰之脈，止於膺胷之間，故絡脈亦至膺與背腧而止。按此篇與[根結]篇大義相同，而各有分別，[根結]篇論三陰三陽之開闔樞，此篇論十二絡脈之標本出入。】
【`倪氏`曰：開闔樞者，三陰三陽之氣也。入於脈中為闔，出於膚表為開，出入於皮膚經脈之外內為樞，此論氣而及於脈絡也。此篇論血氣出入於十二經脈之中，以合三陰三陽之氣，故曰太陽、少陽、陽明、太陰、少陰、厥陰，而不言臟腑之經脈，此論絡脈而及於氣也。蓋血氣之行於膚表者，應六氣之司天在泉，運行於地之外，膚表之氣血，溜注於脈中，應天泉之復通貫地內，[五運行]篇之所謂燥勝則地乾，暑勝則地熱，風勝則地動，濕勝則地泥，寒勝則地裂，水勝則地固也。十二經脈，應經水之流行於地中，經脈之血氣，從絡脈而出於膚表，猶經水之從支流而注於海，海之雲氣復上通於天。是以論陰陽六氣，不離乎經脈，論十二經脈，不離乎陰陽，人與天地參也。】

手太陽之本，在外踝之後，標在命門之上一寸也。手少陽之本，在小指次指之間上二寸，標在耳後上角下外眥也。手陽明之本，在肘骨中上至別陽，標在顏下合鉗上也。手太陰之本，在寸口之中，標在腋內動也。手少陰之本，在銳骨之端，標在背俞也。手心主之本，在掌後兩筋之間二寸中，標在腋下下三寸也。
【`馬蒔`曰：此言手六經之標本也。手太陽小腸經之本，在手外踝之後，疑養老穴；標在命門之上一寸，疑是督脈經命門上十三椎懸樞。手少陽三焦經之本，在手小指之四指間上二寸液門穴，標在耳後之上角絲竹空。手陽明大腸經之本，在肘骨中曲池穴，上至別陽；標在顏下合於鉗上，疑是胃經頭維穴。手太陰肺經之本，在寸口之中，即太淵穴；標在腋內動脈，即中府穴。手少陰心經之本，在銳骨之端，即神門穴；標在背之心俞穴。手心主即手厥陰心包絡經之本，在掌後兩筋之間，即內關穴；標在腋下三寸，即天池穴。】
【`張志聰`曰：手太陽之本，在外踝之後，標在命門之上一寸，而出於頭氣之街。手少陽之本，在小指次指之間上二寸，標在耳後上角下外眥，而出於頭氣之街。手陽明之本，在肘骨上至別陽，標在顏下合鉗上而出於頭氣之街。鉗上者，耳上也。手太陰之本，在寸口之中，標在腋內之動處，而出於胷氣之街。手少陰之本，在銳骨之端，標在背俞而出於胷氣之街。手心主之本，在掌後兩筋之間二寸中，標在腋下三寸，而出於胷氣之街。按十二經脈之終始，出於井，溜於滎，注於俞，行於經，入於合，而內屬於臟腑，此臟腑之十二經脈也。十二經脈之本標，乃經脈之支別，故曰此氣之大路也。路絕則徑通，蓋血氣從絡脈之起處為本，盡處為標，而出於氣街也。然支絡乃經脈之分派，故曰足太陽之本，在跟以上五寸中，足少陰之本，在內踝下三寸中，蓋以本支所分之處為本，而不定在於經俞之穴會也。至於標在頭氣之街者，止之於腦，如太陽之在目內，少陽之在耳中，陽明之在頏顙，乃三陽之絡脈，絕於頭腦之中，亦非頭面之穴會也。經脈之內屬臟腑，外絡形身，應神機之出入；血氣之從絡脈出於氣街，運行於膚表，應精氣之升降。出入廢則神機化滅，升降息則氣立孤危也。】

凡候此者，下虛則厥，下盛則熱；上虛則眩，上盛則熱痛。故石者絕而止之，虛者引而起之。 【 石，當作實。】
【`馬蒔`曰：此言治前各經標本之法也。凡候手足諸經者，在下為本，本虛則厥，盛則熱。在上為標，標虛則眩，盛則熱而且痛，故盛者實也，當瀉之，所謂絕其邪氣而止之者是也。虛者當補之，所謂引其正氣而起之者是也。】
【`張志聰`曰：虛實者，謂十二絡脈之血氣，有虛而有實也。下虛下盛者，虛實之在本也，是以下虛則厥，下盛則熱。上虛上盛者，虛實之在標也，是以上虛則眩，上盛則熱痛。故石者絕而止之，謂絕之於下而止之盛於上也。虛者引而起之，謂引之於上而起之出於下也。此候手足之十二絡脈，上出於頭氣胷氣之街者也。】
【`朱氏`曰：絕者，絕其經脈之血氣，溢於絡脈之中。起者，起其經脈之血氣，而引出於氣街也。此蓋以申明血脈之貫通，非補瀉之謂也。】

請言氣街：胷氣有街，腹氣有街，頭氣有街，脛氣有街。故氣在頭者，止之於腦。氣在胷者，止之膺與背俞。氣在腹者，止之背腧與衝脈，於臍左右之動脈者。氣在脛者，止之於氣街，與承山踝上以下。取此者用毫鍼，必先按而在久，應於手，乃刺而予之。所治者，頭痛眩仆，腹痛中滿暴脹，及有新積。痛可移者，易已也；積不痛，難已也。
【`馬蒔`曰：此言氣行有街，其上有所，而有所刺之法，及所治之病也。首節帝言知六腑之氣街者，能知解結契紹於門戶，故以四街言之。街者，路也。凡氣之行於頭者，止之於腦；氣之行於胷者，止之膺與背腧；氣之行於腹者，止之背腧。蓋五臟六腑在於腹中，而其腧穴則在於背也。又與在前之足陽明胃經衝脈穴，及臍左右之動脈，即足陽明胃經之天樞穴也。氣之行於足脛者，止之於氣街，此即足陽明胃經之氣衝穴，一穴而二名者也。及足太陽膀胱經之承山穴，及外踝上下諸穴。凡取此四街，宜用以[九鍼]論第七之毫鍼，必先按其處，而為時既久，其氣應手，乃以鍼刺之。其所治者，在頭則主頭痛眩仆，在腹則主腹痛中滿暴脹，及有新積。但積痛而可以移之者，其病易已；若有積而不痛，則雖治之亦難已也。】
【`張志聰`曰：氣街者，氣之徑路，路絕則徑通，乃絡脈之盡絕處，血氣從此通出於皮腠者也。止之於腦者，言頭氣之街，絡脈盡於腦也。止之膺與背腧者，謂胷氣之街，絡脈有盡於膺胷之間者，有從胷上循肩背而始絕者，脈內之血氣，或從膺腋之絡脈盡處，而出於皮膚，或從背腧之絡脈盡處，而出於皮膚也。夫十二經脈止出於頭氣之街、胷氣之街者，血氣從下而上出於標也。經云：衝脈者，經脈之海也，主滲灌谿谷，與陽明合於宗筋，陰陽總宗筋之會，會於氣街，而陽明為之長，皆屬於帶脈，而絡於督脈。是陽明之血氣，又從衝脈而出於腹氣之街，故與衝脈會於臍之左右動脈也。本經[動輸]篇曰：衝脈與少陰之大絡，起於腎下，出於氣街，循陰股內廉，邪入膕中，膕中乃足太陽之部分，故與足太陽之承山，交會於踝上以下，此足少陰又同衝脈而出於脛氣之街也。毫鍼，微細之鍼，取氣之出於皮毛者也。按而在久者，候氣之至也。夫少陰陽明為血氣之生始，少陰之血氣，逆於脛氣之街，則不能上行而為頭痛眩仆，陽明之血氣，逆於腹氣之街，則不能布散而為腹痛中滿，此因少陰陽明之氣厥逆，故用毫鍼久按以候氣。故所治者，頭痛眩仆中滿也。及有新積痛可移者，積在氣分，故為易已；積不痛者，積在血分，故難已也。此蓋假積以申明經絡之營血出於氣街，與衛氣偕行，環轉無端，或有因於氣逆，或有因於血逆也。陽明為血氣所生之腑，少陰乃先天精氣之臟，故復從衝脈出於腹氣之街，脛氣之街，而充布於皮膚肌腠，是以[動輸]篇論足少陰陽明獨動不休者，乃血氣之盛也。】

# 論痛
★ 靈樞·論痛篇第五十三
【`馬蒔`曰：內有鍼石火焫之痛，耐與不耐等義，故名篇。】

黃帝問於少俞曰：筋骨之強弱、肌肉之堅脆、皮膚之厚薄、腠理之疏密各不同，其於鍼石火焫之痛何如？腸胃之厚薄堅脆亦不等，其於毒藥何如？願盡聞之！
少俞曰：人之骨強筋弱肉緩皮膚厚者，耐痛，其於鍼石之痛火焫亦然。
黃帝曰：其耐火焫者，何以知之？
少俞答曰：加以黑色而美骨者耐火焫。
黃帝曰：其不耐鍼石之痛者，何以知之？
少俞曰：堅肉薄皮者，不耐鍼石之痛，於火焫亦然。
【`馬蒔`曰：此言人於鍼石火焫，有耐痛與不耐痛之異也。鍼石者，古人以石為鍼也。火焫者，艾火也。人之骨強筋弱、肉緩皮膚厚者，必耐於痛，凡鍼石火焫皆然也。然耐火焫者，又加以黑色，而其骨美耳。人之肉堅皮薄者，不耐於痛，凡鍼石火焫皆然。】
【`張志聰`曰：此承上文復申明人之皮肉筋骨，皆借少陰陽明之所資生而資養者也。少陰秉先天之精氣，陽明化水穀之精微，是以筋骨之強弱，肌肉之堅脆，皮膚之厚薄，腠理之疏密，皆秉氣於少陰陽明者也。黑色而美骨者，少陰之血氣盛也。肉緩皮膚厚者，陽明之血氣盛也。】
【`莫子晉`曰：腎為水臟，故少陰之氣盛者，能耐火焫。陽明秉秋金之氣，故氣弱則不能耐鍼石火焫矣。】

黃帝曰：人之病或同時而傷，或易已，或難已，其故何如？
少俞曰：同時而傷，其身多熱者易已，多寒者難已。
【`馬蒔`曰：此言人有同病，而有易已難已之分也。蓋多熱則邪氣在表，故易已；多寒則邪入於裏，故難已耳。】
【`張志聰`曰：此分論少陰之氣。少陰者，至陰也，而為生氣之原。故其身多熱者，少陰之生氣盛也；多寒者，少陰之生氣虛也。人之形氣，生於後天之水穀，始於先天之陰陽，形氣盛則邪散，形氣虛則邪留，是以病之難易已者，由少陰生氣之盛衰也。`朱氏`曰：少陰先天之精氣，借後天水穀以資培，兩火並合，故曰陽明。陽明，秉燥熱之氣者也。其身多熱者，少陰之氣盛也，少陰之氣盛，受陽明之所資也。此節論少陰受陽明之氣以資培，下節論陽明受少陰之氣以合化。】

黃帝曰：人之勝毒，何以知之？
少俞曰：胃厚、色黑、大骨及肥者，皆勝毒。故其瘦而薄胃者，皆不勝毒也。 【 勝，平聲。】
【`馬蒔`曰：此承上文而言人於毒藥，有勝與不勝之異也。】
【`張志聰`曰：此復論少陰與陽明之相合也。陽明居中土，主受納水穀，借少陰之氣上升，戊癸相合，化大火土之氣，而後能蒸泌水穀之精微，是以胃厚色黑大骨及肥者，少陰陽明之氣並盛，故皆能勝毒。】
【`倪氏`曰：中下二焦，互相資生，然後筋骨強堅，肌肉豐厚，此註與《素問》[厥]論合看。】

# 天年
★ 靈樞·天年篇第五十四
【`馬蒔`曰：內以百歲為論，故名篇。】

黃帝問於岐伯曰：願聞人之始生，何氣築為基？何立而為楯？何失而死？何得而生？
岐伯曰：以母為基，以父為楯，失神者死，得神者生也。 【 楯，音盾。】
【`馬蒔`曰：此言人之始終，皆有所以然之故也。方其始生，賴母以為之基，坤道成物也。賴父以為之楯，陽氣以為捍衛也。故失父母之神氣則死，若守神氣則生矣。】
【`倪沖之`曰：此篇論人之生死壽夭，皆本於少陰陽明也。夫陽為父，陰為母，人本於少陰而始生也。楯者干盾之屬，所以捍禦四旁，謂得陽明之氣，而能充實於四體也。兩精相摶謂之神。兩精者，一生於先天之精，一生於水穀之精。相摶者，摶聚而合一也。謂得先後天之精氣充足，然後形與神，俱度百歲乃去。】

黃帝曰：何者為神？
岐伯曰：血氣已和，營衛已通，五臟已成，神氣舍心，魂魄畢具，乃成為人。
【`馬蒔`曰：此承上文而言人之所以得神則生也。人有血氣，皆已融和，人有營衛，皆已通暢，心之志為神，皆舍於心，肝之神為魂，肺之神為魄，皆已畢具，此則人之所以為人，而得此者則生也。】
【`朱永年`曰：此言有生之初，得先天之精氣，生此營衛氣血，五臟神志，而後乃成人。】

黃帝曰：人之壽夭各不同，或夭壽，或卒死，或病久。願聞其道。
岐伯曰：五臟堅固，血脈和調，肌肉解利，皮膚緻密，營衛之行，不失其常，呼吸微徐，氣以度行，六腑化穀，津液布揚，各如其常，故能長久。
【`馬蒔`曰：此言人有壽夭生死之殊，當觀其壽者，而可以推夭者之反是也。】
【`朱永年`曰：此言已生之後，借水穀之精氣，資生營衛津液，資養臟腑形身，而後能長久。】

黃帝曰：人之壽百歲而死，何以致之？
岐伯曰：使道隊以長，基牆高以方，通調營衛，三部三里起，骨高肉滿，百歲乃得終。 【 隊、隧同。】
【`馬蒔`曰：此言人之百歲而終者之由也。使道者，水溝也。隊道以長，面之地部為基，耳為蔽為牆，乃高以方，營衛之氣皆已通調，而面之三里，即三部也，皆已聳起，其骨高，其肉滿，所以百歲乃得終也。】
【`張志聰`曰：此總論人秉先後天之精氣充足，營衛通調，骨肉豐滿，可長享其天年。使道者，血脈之道路，[本輸]篇之所謂間使之道，蓋心包絡之主血脈也。隊，行列也。長者，環轉之無端也。此言血氣充足，循序而流通也。土基高以方者，肌肉厚而充於四體也。脈道流長，肌肉高厚，則營衛通調矣。三部者，形身之上中下。三里者，手足陽明之脈，皆起發而平等也。骨高者，少陰之氣足也。肉滿者，陽明之氣盛也。如此者，壽之徵也。`倪氏`曰：心包絡主脈，包絡三焦，乃腎臟所生之氣，出歸於心，下為有形之臟腑而主血脈，此先天之精氣也。基牆者，土基厚而四壁堅固，此後天水穀之精氣也。】

黃帝曰：其氣之盛衰，以至其死，可得聞乎？
岐伯曰：人生十歲，五臟始定，血氣已通，其氣在下，故好走。二十歲，血氣始盛，肌肉方長，故好趨。三十歲五臟大定，肌肉堅固，血脈盛滿，故好步。四十歲，五臟六腑十二經脈，皆大盛以平定，腠理始疏，榮華頹落，髮頗斑白，平盛不搖，故好坐。五十歲，肝氣始衰，肝葉始薄，膽汁始滅，目始不明。六十歲，心氣始衰，善憂悲，血氣懈惰，故好臥。七十歲，脾氣虛，皮膚枯。八十歲，肺氣衰，魄離，故言善誤。九十歲，腎氣焦，四臟經脈空虛。百歲，五臟皆虛，神氣皆去，形骸獨居而終矣。 【 好，去聲。長，上聲。】
【`馬蒔`曰：此言人之十歲，至於三十，以漸而盛，四十至於百歲，以漸而衰也。其氣在下，氣盛於足之六經也。趨者，較走更疾矣。步者，較趨更緩矣。坐者，較步似倦矣。至五十歲以後，則肝生心、心生脾、脾生肺、肺生腎者，每十歲而日衰，故五十歲肝膽衰，六十歲心氣衰，七十歲脾氣衰，八十歲肺氣衰，九十歲腎氣衰，百歲五臟俱衰。善憂悲者，以心主於憂也。好臥者，衛氣不精也。魄離，以肺藏魄，失其處也。言善誤，肺主言也。腎氣焦者，水竭也。】
【`張志聰`曰：此言人之生長，從陰而生，自下而上，故曰其氣在下。好走好趨好步者，春夏生動之氣也。人之衰老，從上而下，自陽而陰，故肝始衰而心，心而脾，脾而肺，肺而腎。好坐好臥者，秋冬收藏之氣也。肌肉堅固，血脈盛滿，少陰陽明之氣盛也。腠理空疏，髮頗斑白，陽明少陰之氣衰也。】
【`朱氏`曰：人之生長，先本於腎臟之精氣，從水火而生木金土，先天之五行也。人之衰老，從肝木以及於火土金水，後天之五行也。】

黃帝曰：其不能終壽而死者何如？
岐伯曰：其五臟皆不堅，使道不長，空外以張，喘息暴疾，又卑基牆，薄脈少血，其肉不石，數中風寒，血氣虛，脈不通，真邪相攻，亂而相引，故中壽而盡也。 【 數，音朔。】
【`馬蒔`曰：此言人之中壽而盡者，以內虛而外盛也。五臟皆脆，較之五臟堅固者異也。水溝不長，較之使道隊以長者異也。其鼻孔向外而張，鼻為肺竅，肺氣泄矣。又肺主氣，今肺氣不足，故喘息而為暴疾。基牆甚卑，較之基牆高以方者異也。脈薄血少而肉脆，較之骨高肉滿者異也。數中風寒者，以其血氣虛，脈道不通，所以真邪相攻而相引也。真為正氣，邪為邪氣也。】
【`張志聰`曰：此言人秉先天之氣虛薄，而後天猶可資培，更能無犯賊風虛邪，亦可延年益壽。若秉氣虛弱，而又不能調養，兼之數中風寒，以致中道夭而不能盡其天年矣。五臟不堅，使道不長，空外以張，喘息暴疾，先天之氣不足也。又卑基牆，薄脈少血，其肉不石，又失其飲食起居之調養矣。數中風寒，又不知虛邪賊風，避之有時，致使真邪相攻，亂而相引，故中壽而盡也。`倪沖之`曰：先天者，腎臟之精氣也。然有生之後，惟借後天以資培。水穀入口，其味有五，津液各走其道，酸先入肝，苦先入心，甘先入脾，辛先入肺，咸先入腎。五臟主藏水穀之精者，腎為水臟，受五臟之精而藏之。是以先天之精氣不足，得後天以資養，亦可以享其永年。故曰，六腑化穀，津液布揚，各如其常，故能久長。】


# 逆順
★ 靈樞·逆順篇第五十五
【`馬蒔`曰：論氣有逆順，用鍼順治，不可逆治，故名篇。】

黃帝問於伯高曰：余聞氣有逆順，脈有盛衰，刺有大約，可得聞乎？
伯高曰：氣之逆順者，所以應天地陰陽四時五行也。脈之盛衰者，所以候血氣之虛實有餘不足也。刺之大約者，必明知病之可刺、與其未可刺、與其已不可刺也。
【`馬蒔`曰：此言刺有逆順，脈有盛衰，刺有大約也。與其已不可刺者，言病既已而不必刺也。】
【`余伯榮`曰：此論病氣亦隨血氣出入皮膚經脈外內而刺之有法也。氣有逆順者，謂經脈外內之氣，交相逆順而行，以應天地陰陽四時五行之升降出入。脈有盛衰者，謂經脈外內之血氣有出入，是以有虛實，有有餘不足。刺之大約，必明知病之方來之可刺，與方盛之未可刺，與已過之不可刺也。】

黃帝曰：候之奈何？
伯高曰：兵法曰，無迎逢逢之氣，無擊堂堂之陣。刺法曰，無刺熇熇之熱，無刺漉漉之汗，無刺渾渾之脈，無刺病與脈相逆者。
黃帝曰：候其可刺奈何？
伯高曰：上工刺其未生者也，其次刺其未盛者也，其次刺其已衰者也。下工刺其方襲者也，與其形之盛者也，與其病之與脈相逆者也。故曰：方其盛也，勿敢毀傷；刺其已衰，事必大昌。故曰：上工治未病，不治已病，此之謂也。 【 逢，音彭。】
【`馬蒔`曰：此承上文而言病有不可刺之義。自上工至下工，有此四等，正見不可刺而刺者之為下工也。逢逢之氣，勢來迫而甚盛者也。堂堂之陣，陣方整而甚眾者也。故無迎者，當避其來銳耳；無擊者，當擊其惰歸耳。熇熇者，熱之甚盛也。漉漉者，汗之甚多也。渾渾者，脈之未清也。此皆邪盛之時，病勢與脈氣相逆，所以皆不可刺也。上工方病之未生而刺之，其次則雖生而未盛亦刺之，其次則雖盛而已衰亦刺之，惟邪氣方襲，或病形正盛，或病勢脈氣相逆，皆不可刺者也。不可刺而刺之，是之謂下工耳。按此篇與[瘧]論皆言邪氣甚盛，發為甚寒甚熱之際，不可輕刺，正以病勢與脈氣相逆。然則用藥者亦當先用藥於寒熱未至之先，不分外感內傷之寒熱，皆當如此。若邪氣方盛而用藥，則寒藥反助其寒，熱藥反助其熱，不能解病而適以增病矣。或止知常山止瘧等藥，用露宿早服，而其餘後時而用者誤矣。愚用藥必於邪已衰未盛之時，每獲効為甚速。】
【`張志聰`曰：此言刺法有如兵法，當避其來銳，擊其惰歸，而為刺之大約。熇熇之熱，熱盛於皮膚也。漉漉之汗，邪盛在肌腠也。渾渾之脈，邪入於經脈也。病與脈相逆者，真邪相攻也。[離合真邪]論曰：夫邪去絡入於經也，舍於血脈之中，其寒溫未相得，如湧波之起也，時來時去，方其來也，必按而止之，無逢其衝而瀉之，知機之道，不可掛以髮。蓋邪之方盛不可迎，邪之已往不可追，俟其來去之時，如發機之速，不可差之毫髮者也。刺其未生者，未生於脈中也。未盛者，邪來之未盛，已衰者，邪去之已衰。故曰，方其盛也，勿敢毀傷，謂邪氣方盛，則真氣大虛，故勿敢瀉邪以傷正氣。刺其已衰，事必大昌。上工治未病者，未病於脈中也。蓋傳溜於血脈，則有入腑干臟之患矣。`余伯榮`曰：按此篇重在氣之逆順。夫天道右遷，地道左轉，四時之氣，寒往則暑來，暑往則寒來，升降出入於天地之外內者也。五臟者，生長化收藏之氣，此皆陰陽相貫，環轉無端。夫人皮以應天，肌肉應地，血脈應地之經水。氣之逆順，謂氣之環轉於經脈。皮膚之外內交相逆順而行，以應天地陰陽四時五行之氣。是以下工刺其方襲者，謂病之方襲於脈中也。與其形之盛者，謂病之盛於皮腠，而為熇熇之熱漉漉之汗也。與其病之與脈相逆者，謂病邪始入於脈也。蓋脈氣之出於皮膚，從經而脈，脈而絡，絡而孫，孫絡絕而後出於氣街。邪之入於經脈，去皮膚而入於絡，去絡而入於經，是以病與脈之相逆也，夫邪去絡入於經也，如湧波之起，時來時去，無有常在，其病氣已衰，則順脈而行矣。故曰，刺其已衰，事必大昌。】

# 五味
★ 靈樞·五味篇第五十六
【`馬蒔`曰：篇內詳論五臟所用五味之義，故名篇。】

黃帝曰：願聞穀氣有五味，其入五臟，分別奈何？
伯高曰：胃者，五臟六腑之海也。水穀皆入於胃，五臟六腑皆稟氣於胃，五味各走其所喜。穀味酸，先走肝；穀味苦，先走心；穀味甘，先走脾；穀味辛，先走肺；穀味鹹，先走腎。穀氣津液已行，營衛大通，乃化糟粕，以次傳下。
【`馬蒔`曰：此言五味各先走其所喜也。肝喜酸，心喜苦，脾喜甘，肺喜辛，腎喜鹹，故穀氣之五味，各先走之也。其曰，水穀皆入於胃，五臟六腑皆稟氣於胃，即[營衛生會](衛氣)篇所謂人受氣於穀，穀入於胃，以傳於肺，五臟六腑皆以受氣也。其曰，穀氣津液已行，營衛大通，乃化糟粕，以次傳下，即[營衛生會](衛氣)篇所謂水穀者常并居於胃中，成糟粕而俱下於大腸，而成下焦，滲而俱下，濟泌別汁，循下焦而滲入於膀胱也。】

黃帝曰：營衛之行奈何？
伯高曰：穀始入於胃，其精微者，先出於胃之兩焦，以溉五臟，別出兩行營衛之道。其大氣之摶而不行者，積於胷中，命曰氣海，出於肺，循喉咽，故呼則出，吸則入。天地之精氣，其大數常出三入一，故穀不入半日則氣衰，一日則氣少矣。 【 兩行之行，音杭。摶音團。】
【`馬蒔`曰：此言穀化精微之氣者，為營氣衛氣。大氣以主三焦，而氣乃出多入少，故穀不得不續用也。胃納穀氣，脾乃化之，其精微之氣，先出於中焦，升則行於上焦，由肺而行五臟六腑，所以灌溉五臟也。其降則中焦，行於下焦，而營氣生。其升則下焦至於上焦，而衛氣生，別出兩行營衛之道。其大氣之摶而不行者，積於上焦，命曰氣海，主出於肺，循咽喉而出入之鼻中，出氣為呼，則氣從是出，入氣為吸，則氣從是入。一呼脈行三寸，一吸脈行三寸，呼吸定息，脈行六寸，積至一晝一夜，計有一萬三千五百息，則脈之一十六丈二尺者，亦積行八百十丈矣。但穀化之精氣，呼則出之，天地之精氣，吸則入之。其大數穀化之精氣，出之者三分，則天地之精氣入之者一分。惟其出多入少，故人半日不再用穀，則穀化之氣衰，至一日則氣少也。】
【`任谷菴`曰：此言入胃水穀所生之精氣，先出於胃之兩焦，以溉五臟。兩焦，上焦中焦也。上焦出胃上口，中焦亦並胃中，故曰，胃之兩焦。穀入於胃以傳於肺，五臟六腑，皆以受氣，別出兩行營衛之道，其清者為營，濁者為衛，營行脈中，衛行脈外。大氣，宗氣也。胸中，膻中也。其宗氣之摶而不行者，積於胷中，命曰氣海，上出於肺，循喉咽以司呼吸，呼則氣出，吸則氣入。天食人以五氣，地食人以五味，穀入於胃，化其精微，有五氣五味，故為天地之精氣，五穀入於胃也。其糟粕津液，宗氣分為三隧，故其大數常出三入一。蓋所入者穀，而所出者乃化糟粕，以次傳下，其津液溉五臟而生營衛，其宗氣積於胷中以司呼吸，其所出有三者之隧道，故穀不入半日則氣衰，一日則氣少矣。】
【`余伯榮`曰：按本篇言，大氣之摶而不行者，積於胷中，命曰氣海，出於肺，循咽喉，故呼則出，吸則入，此宗氣之行於脈外也。蓋肺主皮毛，人一呼則氣出，而八萬四千毛竅皆闔，一吸則氣入，而八萬四千毛竅皆開，此應呼吸而司開闔者也。[邪客]篇云：宗氣積於胷中，出於喉嚨，以貫心脈而行呼吸，此宗氣之行於脈中也。一呼一吸脈行六寸，晝夜一萬三千五百息，脈行八百十丈為一周，此應呼吸而脈行循度環轉者也。故曰，宗氣流於海，其下者注於氣街，其上者走於息道。蓋行於脈外者，直下注於氣街，而充遍於皮毛也。】

黃帝曰：穀之五味，可得聞乎？
伯高曰：請盡言之！五穀：秔米甘，麻酸，大豆鹹，麥苦，黃黍辛。五果：棗甘，李酸，栗鹹，杏苦，桃辛。五畜：牛甘，犬酸，猪鹹，羊苦，雞辛。五菜：葵甘，韭酸，藿鹹，薤苦，葱辛。 【 秔，同粳。】
【`馬蒔`曰：此言五穀五果五畜五菜，各有五味也。】

五色：黃色宜甘，青色宜酸，黑色宜鹹，赤色宜苦，白色宜辛。凡此五者，各有所宜。所謂五色者：脾病者，宜食秔米飯、牛肉、棗、葵；心病者，宜食麥、羊肉、杏、薤；腎病者，宜食大豆黃卷、猪肉、栗、藿；肝病者，宜食麻、犬肉、李、韭；肺病者，宜食黃黍、雞肉、桃、葱。
【`馬蒔`曰：此言五色與五味相宜，而五臟之病，各有所當用也。黃色屬土，甘味屬土，脾亦屬土，故色之黃者宜甘；而脾病者主脾氣不足，宜食穀果畜菜之甘者以益之。赤色屬火，苦味屬火，心亦屬火，故色之赤者宜苦；而心病者主心氣不足，宜食穀果畜菜之苦者以益之。黑色屬水，鹹味屬水，腎亦屬水，故色之黑者宜鹹；而腎病者主腎氣不足，宜食穀果畜菜之鹹者以益之。青色屬木，酸味屬木，肝亦屬木，故色之青者宜酸；而肝病者主肝氣不足，宜食穀果畜菜之酸者以益之。白色屬金，辛味屬金，肺亦屬金，故色之白者宜辛；而肺病者主肺氣不足，宜食穀果畜菜之辛者以益之。此即[宣明五氣]論之所謂五入也。】
【`余伯榮`曰：五穀為養，五果為助，五畜為益，五菜為充，氣味合而服之，以補精益氣，是以五色合五味而各有所宜也。五臟內合五行，外合五色，五味入胃，各歸所喜，津液各走其道，以養五臟，故五臟病者，隨五味所宜也。】

五禁：肝病禁辛，心病禁鹹，脾病禁酸，腎病禁甘，肺病禁苦。
【`馬蒔`曰：此言五臟之味有五禁，皆五行之相剋者也。金剋木，故肝病禁辛；水剋火，故心病禁鹹；木剋土，故脾病禁酸；土剋水，故腎病禁甘；火剋金，故肺病禁苦。】
【`余伯榮`曰：五味五氣，有生有剋，有補有瀉，故五臟有病，禁服剋勝之味。】

肝色青，宜食甘，秔米飯、牛肉、棗、葵皆甘。心色赤，宜食酸，犬肉、麻、李、韭皆酸。脾色黃，宜食鹹，大豆、豕肉、栗、藿皆鹹。肺色白，宜食苦，麥、羊肉、杏、薤皆苦。腎色黑，宜食辛，黃黍、雞肉、桃、葱皆辛。
【`馬蒔`曰：此又言五臟有宜食之味，皆自其所苦者而治之也。《素問》[臟氣法時]論云：肝苦急，急食甘以緩之。心苦緩，急食酸以收之。脾苦濕，急食苦以燥之。肺苦氣上逆，急食苦以泄之。腎苦燥，急宜辛以潤之。至末又云：肝色青，宜食甘，粳米、牛肉、棗、葵皆甘。心色赤，宜食酸，小豆、犬肉、李、韭皆酸。肺色白，宜食苦，麥、羊肉、杏、薤皆苦。脾色黃，宜食鹹，大豆、豕肉、栗、藿皆鹹。腎色黑，宜食辛，黃黍、雞肉、桃、葱皆辛。夫既曰脾苦濕，急食苦以燥之，而後又云脾色黃，宜食鹹，究斯宜食，乃調利機關之義。腎為胃關，脾與胃合，故假鹹柔軟以利其關，關利而胃氣乃行，胃行而穀氣方化，故脾之宜味，與各臟不同也。】
【`張志聰`曰：夫色者，氣之華也。緩急燥濕，臟氣之不和也。五臟有五氣之苦，故宜五味以調之，用陰而和陽也。愚按脾苦濕，急食苦以燥之。又曰：脾色黃，宜食鹹，大豆豕肉栗藿皆鹹。蓋脾為陰中之至陰，主濕土之氣，喜燥而惡寒濕者也，故宜食苦以燥之。然灌溉於四臟，土氣潤濕而後流行，故又宜食鹹以潤之。故[玉機真臟]論曰：脾者，土也，孤臟以灌四旁者也。其來如水之流者，此謂太過，病在外，故宜急食苦以燥之。如鳥之喙者，此謂不及，病在中，謂如黔喙之屬，艮止而不行，故食鹹以滋其潤濕而溉灌也。蓋脾為土臟，位居中央，不得中和之氣，則有太過不及之分，是以食味之有兩宜也。】

# 水脹
★ 靈樞·水脹篇第五十七
【`馬蒔`曰：內有水與膚脹字義，故名篇。】

黃帝問於岐伯曰：水與膚脹、鼓脹、腸覃、石瘕、石水，何以別之？
【`馬蒔`曰：此帝欲明諸證之義而問之也。蓋諸證病異而形相似，故宜有以別之耳。】
【`余伯榮`曰：此篇論寒水之邪，而為水與膚脹鼓脹腸覃石瘕諸證。經云：太陽之上，寒水主之，寒者水之氣也。腎與膀胱，皆積水也，故曰石水。石水者，腎水也。如水溢於皮間則為皮水，寒乘於肌膚則為膚脹，留於空郭則為鼓脹，客於腸外則為腸覃，客於子門則為石瘕，皆水與寒氣之為病也。夫邪之所湊，其正必虛。外之皮膚肌腠，內之臟腑募原，腸胃空郭，皆正氣之所循行，氣化則水行，氣傷則水凝聚而為病。是以凡論水病，當先體認其正氣，知正氣之循行出入，則知所以治之之法矣。】

岐伯答曰：水始起也，目窠上微腫，如新臥起之狀，其頸脈動，時欬，陰股間寒，足脛腫，腹乃大，其水已成矣。以手按其腹，隨手而起，如裹水之狀，此其候也。
【`馬蒔`曰：此言水之證也。病方起時，目之下為窠，其微有所腫，如新臥起之狀。大抵人之臥起者，其目窠上必腫也。頸脈，即人迎穴也，此脈動於頸則欬，動於內在陰股則冷，在足脛則腫，在上腹則大，以手按其腹，則隨手而起，如裹水狀，此水病已成而可驗者也。】
【`余伯榮`曰：此太陽膀胱之水，溢於皮膚而為水脹也。太陽之氣，運行於膚表，此水隨氣溢而為病也。太陽之脈，起於目內眥，上額交巔，循頸而下，目窠上微腫，水循經而溢於上也。其頸脈動，水傷氣而及於脈也。欬者，水邪上乘於肺也。陰股寒，足脛腫，太陽之氣虛而水流於下也。腹大者，水泛而土虛也。水在皮中，故按之隨手而起，如裹水之狀，此其候也。】

黃帝曰：膚脹何以候之？
岐伯曰：膚脹者，寒氣客於皮膚之間，𪔣𪔣然不堅，腹大，身盡腫，皮厚，按其腹，窅而不起，腹色不變，此其候也。 【 𪔣，音空。窅，音杳。】
【`馬蒔`曰：此言膚脹之證也。寒氣客於皮膚之間，其聲𪔣𪔣然而不堅，其腹大，其身盡腫，其皮厚。但按其腹則窅而不起，其腹色亦不變，此膚脹之候也。按[論疾診尺]篇之風水膚脹為感風而成，此膚脹者，乃曰寒氣所客，似疑有風寒之異。且彼言按其手足，窅而不起，此曰按其腹，窅而不起，則當知窅而不起相同，特有手足與腹之異，宜詳辨之。】
【`余伯榮`曰：寒者，水之氣也，此無形之氣，客於皮膚而為虛脹也。無形之氣，故𪔣𪔣然不堅。氣脹，故腹大，身盡腫也。寒氣在於肌腠，故皮厚窅深也。夫水在皮中，故按之即起，此病在氣，故按其腹窅而不起，腹色不變者，寒氣在皮膚而脾土未傷也。】

鼓脹何如？
岐伯曰：腹脹身皆大，大與膚脹等也，色蒼黃，腹筋起，此其候也。
【`馬蒔`曰：此言鼓脹之候也。腹脹而周身皆大，大與膚脹相等，但其色蒼黃，腹中筋起為候耳。按鼓脹與膚脹等，不言按之起與不起，當亦是不起者，惟其腹筋起者為辨，治之以雞矢醴，果有奇驗云。】
【`余伯榮`曰：此寒氣乘於空郭之中，所謂臟寒生滿病也。臟寒者，水臟之寒氣盛，而火土之氣衰也。身皆大者，脾主肌肉也。色蒼黃，腹筋起者，土敗而木氣乘之也。】

腸覃何如？
岐伯曰：寒氣客於腸外，與衛氣相搏，氣不得營，因有所繫，癖而內著，惡氣乃起，瘜肉乃生。其始生也，大如雞卵，稍以益大，至其成，如懷子之狀。久者離歲，按之則堅，推之則移，月事以時下，此其候也。
【`馬蒔`曰：此言腸覃之證也。寒氣客於腸之外，衛氣有時而入，寒氣與衛氣相搏，衛氣不得營運，彼此相繫，癖而內著於腸，致使惡氣從茲而起，瘜肉乃生。其始生也，大如雞卵，及其成也，如懷子之狀，久者歲以度歲，非止一歲，用手按之則堅，推之則移附於腸外，而不在胞中，故月事以時而下，此腸覃之為候也。】
【`張志聰`曰：此寒氣客於腸外而生覃也。夫衛氣夜循臟腑之募原，行陰二十五度，寒氣客於腸外，與衛氣相搏，則衛氣不得營行矣。因有所繫，癖而內著者，此無形之氣，相搏於腸外空郭之中，而著於有形之膏募也。是以血肉之惡氣乃起，瘜肉乃生，而成此覃。久則離於臟腑之脂膜，如懷子之虛懸，按之則堅，推之則移，不涉於臟腑，故月事以時下，此其候也。】

石瘕何如？
岐伯曰：石瘕生於胞中，寒氣客於子門，子門閉塞，氣不得通，惡血當瀉不瀉，衃以留止，日以益大，狀如懷子，月事不以時下。皆生於女子，可導而下。 【 衃，鋪杯切。】
【`馬蒔`曰：此言石瘕之證也。石瘕必生於胞中，正以寒氣客於子門，子門閉塞，氣不得通於外，惡血之在內者，當瀉不瀉，惡血者，名為衃血，留止於胞中，日以益大，其狀亦如懷子。蓋石瘕生於胞中，而不在腸外，故月事不以時下，此其所以為候也。然腸覃、石瘕，皆生於女子，治之者可導而下之。按腸覃由寒氣客於腸外而始，石瘕由寒氣客於子門而始，元時羅謙甫著《衛生寶鑑》，有晞露丸、見𮋲丸等法，以治二病。】
【`余伯榮`曰：胞中，血海也，在少腹內。男子之血，上脣口而生髭鬚，女子月事以時下。寒氣客於子門，則子門閉而胞中之血，當瀉不瀉，留積而成衃塊，日以益大，狀如懷子。血留胞中，故月事不以時下。覃瘕皆生於女子，治之者可導而下之。】

黃帝曰：膚脹、鼓脹可刺耶？
岐伯曰：先瀉其脹之血絡，後調其經，刺去其血絡也。
【`馬蒔`曰：此言刺膚脹、鼓脹之法也。二脹皆有血絡，須先瀉之，後當分經以調之。其有血絡，又當再刺去之可也。按本篇之所謂石水，即[陰陽]別論之所謂三陰結謂之水者同，與石水不同。】
【`余伯榮`曰：膚脹者寒氣客於外，鼓脹者寒氣客於內，故先瀉其脹之血絡，後調其經，刺其血絡。蓋先瀉其外，後調其內，而復治其外，外內之相通也。】
【`任谷庵`曰：腸覃、石瘕，乃有形之血積，可從氣分而導之，膚脹、鼓脹，乃無形之氣脹，可從血絡而瀉之，血氣之相通也。】

# 賊風
★ 靈樞·賊風篇第五十八
【`馬蒔`曰：內有賊風，故名篇。】

黃帝曰：夫子言賊風邪氣之傷人也，令人病焉。今有其不離屏蔽，不出室穴之中，卒然病者，非不離賊風邪氣，其故何也？
岐伯曰：此皆嘗有所傷於濕氣，藏於血脈之中，分肉之間，久留而不去，若有所墮墜，惡血在內而不去，卒然喜怒不節，飲食不適，寒溫不時，腠理閉而不通，其開而遇風寒，則血氣凝結，與故邪相襲，則為寒痺。其有熱則汗出，汗出則受風，雖不遇賊風邪氣，必有因加而發焉。
【`馬蒔`曰：此言人有故邪，而又有新感，雖不必有賊風邪氣之甚，而亦足以病也。賊風，即[上古天真]論等篇之所謂虛邪賊風也。夫以賊風邪氣傷人而至於病者，固其常也。今有處於屏蔽室穴中，而卒然有病，則本離於賊風邪氣，而復有此病，帝之所以疑也。伯言雖非賊風邪氣之甚，然亦必有故邪與新感也。蓋嘗有所傷於濕氣，或因墮墜而有惡血在其中，又猝然有喜怒飲食寒溫，各失其常，所以腠理閉而不通也。及其腠理開而或遇風寒，則血氣凝結，與濕氣惡血等之故邪相襲，則為寒痺，即[痺](痹)論之所謂寒氣勝者為痛痺也。斯時也，正以有熱則汗出，汗出則受風，雖不遇賊風邪氣，必因有所加，而病由此發也。】
【`張志聰`曰：此篇論病形而傷其精氣神也。三邪雜至，合而為痺，在內而傷其精氣神者，有似乎鬼神可祝由而已也。篇名賊風者，言往古之人，恬惔虛無，精神內守，邪氣不能深入，故可移精祝由而已。當今之世不然，憂患緣其內，苦形傷其外，賊風數至，虛邪朝夕，內至五臟骨髓，外傷空竅肌膚，故祝由不能已也。夫心主脈，諸血者皆屬於心，嘗有所傷於濕氣，藏於血脈之中，則傷心臟之神矣。分肉者，三焦通會元真之處，留於分肉之間，則傷其氣矣。若有所墮墜，則有傷於筋骨，筋即為肝，骨即為腎，血即為心。惡血在內則傷心臟之神，有傷於筋則傷肝臟之魂，有傷於骨則傷腎臟之精。卒然喜怒不節則更傷所藏之神魂，飲食不適則更傷水穀之精液，寒溫不時則傷在外之形氣，形氣傷則腠理閉而不通，其開而遇風寒，則血氣凝結，與故之濕邪相襲，則風寒濕三氣雜合而為痺矣。其開而遇風者，以有熱則汗出，蓋熱乃火之氣，汗乃精血之液，因傷其精神，是以熱則氣弛汗出而開也。汗出則受風，雖不遇賊風邪氣，必有因加於風寒而發焉。】
【`王子方`曰：風傷氣，寒傷神，濕傷精。蓋風傷衛，寒傷營，而寒水之氣，又傷心火也。濕乃土之邪氣，故傷腎臟之精，是以傷於濕者則為痿厥。痿者骨痿，厥者腎臟之生氣厥逆而四支清冷也。】

黃帝曰：夫子之所言者，皆病人之所自知也。其無所遇邪氣，又無怵惕之所志，卒然而病者，其故何也？惟有因鬼神之事乎？
岐伯曰：此亦有故邪留而未發，因而志有所惡，及有所慕，血氣內亂，兩氣相搏，其所從來者微，視之不見，聽而不聞，故似鬼神。 【 惡，去聲。】
【`馬蒔`曰：此言有故邪而復動於情，故病似鬼神而非鬼神也。帝疑上文所言為病，皆病人之所自知，有等不遇邪氣，無所怵惕，即卒然為病，此必有因於鬼神之事，伯言人有濕氣惡血等之故邪，留而未發，因病人素所不知，因而偶有所觸，或好或惡，則血氣內亂，故邪與新志相搏，遂爾為病，此其所從來者甚微，非見聞之所能及，故人不知其故，而以鬼神為疑，乃似鬼神而非鬼神也。】
【`張志聰`曰：此言病在內而傷其精氣神也。故邪留而未發者，留於臟腑募原之間，則有傷於氣矣。水之精為志，火之精為神，志有所惡則傷腎臟之精，心有所慕，則傷心臟之神，血氣內亂，真邪相搏，其所由來者漸矣。此病氣而不病形，故視之不見，聽之不聞，若有似乎鬼神。夫魂遊為神，魄降為鬼，隨神往來謂之魂，並精而出謂之魄，精神內傷，則魂魄飛揚，而有似乎鬼神也。】

黃帝曰：其祝而已者，其故何也？
岐伯曰：先巫者，因知百病之勝，先知其病之所從生者，可祝而已也。
【`馬蒔`曰：此承上文而言病之所以祝由而已者，非病之由於鬼神也。夫病既非鬼神，有等祝之而可已者，正以先巫者因知百病之勝，如運氣及臟腑相剋之勝氣為病，又知此人病所從生，今即其病以祝之，而病斯已矣。】
【`張志聰`曰：知百病之勝者，知精氣神三者，能勝其百病也。知其病之所從生者，知先傷其精氣神，而病之所由生也。可祝而已者，先巫之能移精變氣而通神明也。】
【`王子方`曰：上古有十三科，祝由乃其一也。先巫者，言上古之能祝由而愈病者，謂之巫醫，故古之醫字從巫，非與師巫之賤役比也。南人有言曰：人而無恆不可以作巫醫，即上古祝而已病之醫，非醫巫之有二也。】

# 衛氣失常
★ 靈樞·衛氣失常篇第五十九

黃帝曰：衛氣之留於腹中，稸積不行，菀蘊不得常所，使人肢脅胃中滿，喘呼逆息者，何以去之？
伯高曰：其氣積於胷中者上取之，積於腹中者下取之，上下皆滿者旁取之。
黃帝曰：取之奈何？
伯高對曰：積於上瀉大迎、天突、喉中，積於下者瀉三里與氣街，上下皆滿者上下取之與季脅之下一寸，重者雞足取之。診視其脈大而弦急，及絕不至者，及腹皮急甚者，不可刺也。
黃帝曰：善。
【`馬蒔`曰：此言衛氣之積於內者有所當刺之處，及有不可刺之時也。《素問》[痺](痹)論有云：衛者水穀之悍氣也，其氣慓悍滑利，不能入於脈也，故循皮膚之中，分肉之間，熏於肓膜，散於胷腹。今衛氣不能行於皮膚肓膜，而乃留於腹中，稸積不行，菀蘊不得常所，使人在旁病於肢脅，在中病於胃中，則為胷為腹在其中矣。其病䐜滿發為喘呼逆息者，此皆何以去之？伯高言凡衛氣之積於胷中，當取之於上，如足陽明胃經之大迎穴，任脈經之天突、廉泉穴；積於在下之腹中，當取之於下，瀉足陽明胃經三里、氣街穴；胷中與腹中俱滿，則為上下皆滿，當取之於旁及上下皆取之，即大迎、天突、廉泉、三里、氣街皆是也；與季脅下一寸，即足厥陰肝經章門穴。其積重者，即攢鍼以刺之，如雞足之狀然。又診視其脈大而弦急，乃邪氣正盛，宜避其來銳，若脈絕不至，則正氣極衰，宜防其過洩，及腹皮急甚，亦邪盛正衰所致，皆不可輕刺之也。】
【`張志聰`曰：此篇論衛氣失常，以明衛氣所出所主之常所，有浮沉淺深太過不及之別。按第七十六之[衛氣行]篇論衛氣晝行於陽，夜行於陰，外內出入之循度，此篇論衛氣始生始出之道路，主於皮肉筋骨之間，所以溫分肉、充皮膚、肥腠理而司開闔者也。夫衛氣者，陽明水穀之悍氣也。穀入於胃，其精微者，先出於胃之兩焦以溉五臟，別出兩行營衛之道，營行脈中，衛行脈外。所謂別出者，與穀入於胃乃傳之肺，流溢於中，布散於外，精專者行於經隧，常營無已，終而復始之，營氣所出之道路各別也，衛氣與宗氣所出之道路各別也。兩行者，謂營氣出於氣分而行於脈中，衛氣出於脈中而散於脈外，此陰陽血氣交互之妙道也。夫精專者行於經隧之營血，始於手太陰肺，終於足厥陰肝，臟腑相通，外內相貫，環轉無端，終而復始，與營行脈中一呼一吸，脈行六寸，日行二十五度，夜行二十五度之道路各別也。所謂營行脈中以應呼吸漏下者，乃中焦所生之津液，隨三焦出氣，外注於皮膚谿谷之氣分，滲入於孫脈，絡脈化而為赤者也。[五癃](五癃津液)篇之所謂三焦出氣以溫肌肉充皮膚者為津，其流而不行者為液，[決氣]篇之所謂糟粕津液宗氣分為三隧，營氣者，泌其津液，注之於脈，化而為血以榮四末，內注五臟六腑以應刻數。[癰疽]篇之所謂中焦出氣如露，上注谿谷而滲孫脈，津液和調變化而赤為血，血和則孫脈先滿溢，乃注於絡脈，皆盈，乃注於經脈，陰陽已張，因息乃行，行有經紀，固有道理，與天合同，不得休止。是行於脈中以應呼吸之營氣，乃中焦所生之津液，隨三焦之出氣，注於皮膚分肉之氣分，滲於孫絡，變化而赤為血，因息乃行，行有經紀，與[營氣]篇之始於手太陰肺終於足厥陰肝之道路各別也。宗氣積於胷中，上出於肺，循咽喉，呼則出，吸則入。夫肺主皮毛，人一呼則氣出，而八萬四千毛竅皆闔，一吸則氣入，而八萬四千毛竅皆開，此宗氣之應呼吸而司開闔者也。衛氣者，出其悍氣之慓疾，而先行於四末分肉皮膚之間，晝日行於陽，夜行於陰，司晝夜之開闔者也。呼吸之開闔，人之開闔也。晝夜之開闔，應天之開闔也。是以營氣衛氣之所出所行，各有其道，故曰別出兩行營衛之道。此篇論衛氣之始生始出，從陽明之脈絡分行於上下四旁，而布散於形身之外，稸積菀蘊者，猶草木之生長茂盛於內也。不得常所者，不得所主所出之常處也。故內積於上者，取之大迎、天突，蓋衛氣之上出者，從胃之大迎，任之天突，而外出於皮膚也。積於下者，取之三里，蓋衛氣之下出者，從胃之三里而外出於皮膚也。積於中者，取之氣街與季脅之帶脈，蓋衛氣之布於四旁者，從腹之氣街，帶脈之章門，而外出於四旁也。夫衛氣乃胃腑水穀所生之氣，足陽明與任脈會於中脘，上會於承漿，與帶脈會於臍之左右，而出於腹氣之街，是陽明所生之氣，從陽明之經脈而出散於皮膚　此衛氣始出之常所也。夫衛為陽，從脈而出，由內而外，自陰而出於陽；營為陰，從谿谷氣分而入於孫脈經脈，自外而內，由陽而入於陰。此陰陽血氣外內交互之妙道也。雞足者，以足緩伸緩縮，如雞足之踐地，蓋以疏陽明之經脈，以通衛氣之所出也。診視其脈大而弦急及絕不至者，及腹皮急甚者，此衛氣留滯於始生之處，非稸蘊於所行所出之道路。故不可取之外穴也。此論衛氣始生始出之常所，與行陽行陰之度數不同，故反論其失常以證明之。】

黃帝問於伯高曰：何以知皮肉氣血筋骨之病也？
伯高曰：色起兩眉薄澤者，病在皮。唇色青黃赤白黑者，病在肌肉。營氣濡然者，病在血氣。目色青黃赤白黑者，病在筋。耳焦枯受塵垢，病在骨。
【`馬蒔`曰：此言皮肉氣血筋骨之病，皆有可驗之處也。欲知皮病，當驗兩眉，蓋兩眉間即闕中，為肺之部，而肺合於皮，故觀兩眉間色起薄澤者，則知病之在皮也。欲知肌肉之病，當驗之脣，蓋脣主於脾，而脾主肌肉，故觀脣色有青黃赤白黑者，則知病之在肌肉也。欲知血氣有病，當觀之於營氣，但營氣無形而濡然多汗，則知病之在血氣也。欲知筋之有病，當驗之於目，蓋肝主筋，而目為肝之竅，故觀目色有青黃赤白黑者，則知病之在筋也。欲知骨之有病，當驗之於耳，蓋腎主骨，而耳為腎之竅，故觀其耳之焦枯受垢者，則知病之在骨也。】
【`張志聰`曰：此言衛氣從內之脈絡，布散於皮肉筋骨之間，而各有所在也。色者，氣之章也。兩眉間乃肺之部，肺合於皮，故色起兩眉薄澤，知衛氣之病在皮也。肌肉者，脾土之外合，土灌四臟，故觀脣色青黃赤白黑者，知衛氣之病在肌肉。營者，血之氣也，血之液為汗，汗出而濡然者，知衛氣之病在血氣也。肝主筋而開竅在目，視目色之青黃赤白黑者，知衛氣之病在筋也。筋合於三陰三陽十二經脈，故五色之並見也。耳者腎之竅，耳焦枯受塵垢者，知衛氣之病在骨也。夫皮肉筋骨，脈外之氣分，衛氣出於形身，而各在其處也。】

黃帝曰：病形何如？取之奈何？
伯高曰：夫百病變化，不可勝數，然皮有部，肉有柱，血氣有輸，骨有屬。
黃帝曰：願聞其故。
伯高曰：皮之部輸於四末；肉之柱在臂脛諸陽分肉之間，與足少陰分間；血氣之輸輸於諸絡，氣血留居則盛而起筋部，無陰無陽，無左無右，候病所在；骨之屬者，骨空之所以受益而益腦髓者也。
黃帝曰：取之奈何？
伯高曰：百病變化，浮沉深淺，不可勝窮，各在其處。病間者淺之，甚者深之，間者少之，甚者眾之，隨變而調氣，故曰上工。 【 數，上聲。夫，音扶。勝，平聲。間，去聲。】
【`馬蒔`曰：此承上文而言皮肉氣血筋骨之病，各有病所及有治法也。欲知皮之有病者，必有其部，蓋皮之為部，輸運於四肢。欲知肉之有病者，必有其柱，蓋肉之為柱，上則為臂，下則為脛，乃手足六陽經與足少陰腎經分肉之間也。欲知氣血之有病者，必有其輸，蓋血氣之為輸，在於諸經之絡穴，若氣血留居，則盛而筋起，但以筋為主，不必分陰經陽經，或左或右，而止候其筋之為病耳。欲知骨之有病者，必有其屬，蓋骨之屬，凡一身之骨空，其所受益者皆是也。而骨又與腦通，又皆所以益其腦髓耳。故取穴以刺之者，亦惟於皮肉氣血筋骨各視其處，病間者則淺刺之而鍼少，病甚者則深刺之而鍼多，隨其變化而調之，是之謂上工也。】
【`張志聰`曰：此承上文而言衛氣行於皮肉筋骨之間，各有所主之部屬也。衛氣行於皮，輸於四末，為所主之部，蓋衛氣出於陽，從頭目而下注於手足之五指，故以四末為部也。行於肌肉，在臂脛諸陽分肉之間，為肉之柱，柱之為言主也。蓋肉之大分為谷，小分為谿，分肉之間，谿谷之會，以行營衛，以會大氣。臂脛之大肉，肉之大分也。營衛大氣，先會於大分之間，故以臂脛之肉為主，猶屋宇之有四柱也。足少陰分間，乃足少陰出於氣街，行於分肉之間。衛氣者，後天水穀之所生也，會少陰先天之氣於分間，此氣之大會也。諸絡者，孫脈絡脈也。營氣從絡而行於經脈，衛氣從絡而出於皮膚，血氣輸轉於諸絡之間，故氣血留居，則絡脈盛而起矣。衛氣之行於骨者在骨空之所，以受益而益腦髓者也。骨空者，津液淖澤注於骨，骨屬屈伸，補益腦髓。髓空在腦後三分顱際銳骨之下，蓋髓之所以補益腦者，從尾骶而滲於脊骨，從脊骨而上滲於髓空以入腦。衛氣一日一夜大會於風府，其明日日下一節，二十一日下至尾骶，二十二日入脊內，其行九日出於缺盆，故衛氣之行於骨者，以脊骨為所屬也。衛氣之行於筋者，無分陰陽左右，如留滯於手足某經之筋，即為病之所在。蓋衛氣者，應天之氣也。筋者，厥陰風氣之所主也。風者，大塊之噫氣，充滿於天地之間，故與衛氣相合，陰陽左右，無處不有。若夫皮之部、肉之柱，猶天之四方；骨之屬，猶天之道也。百病變化者，審察衛氣為百病母，行於皮肉筋骨之間，是以浮沉淺深，各在其處。】
【`余伯榮`曰：衛氣司晝夜之開闔，以應天之氣也，一日一夜大會於風府，明日日下一節，二十一日下至尾骶，二十二日入脊內，其行九日上出缺盆，一月而環轉一周，是又應月之一月而一周天也，是以月郭空則海水東盛，衛氣去形獨居。蓋水與天氣，上下相通，日月運行，隨天道環轉。日日行一度，故一歲而一周天；月行十三度有奇，故一月而一周天，此陰陽之運行無息者也。人與天地相參，一息不運，則失其旋轉之機，而為奇恆之病。學者玩索而有得焉，非惟臨病人以觀死生，更可為養生之祕要。】

黃帝問於伯高曰：人之肥瘦大小寒溫，有老壯少小，別之奈何？
伯高對曰：人年五十已上為老，二十已上為壯，十八已下為少，六歲已下為小。 【 少，去聲。】
【`馬蒔`曰：此帝即人之肥瘦寒溫老壯少小而欲分別之也。大小者，身之大小也。寒溫者，身寒暖也。伯高言人之老壯少小，以年而別之也。】
【`張志聰`曰：此論衛氣之有盛衰也。年少小者，衛氣始長；年壯者，衛氣正盛；五十已上，衛氣漸衰。蓋應天之氣，而有四時生長收藏之盛衰也。[方盛衰]論曰：老從上，少從下。老者應秋冬之氣，從上而方衰於下，少者應春夏之氣，從下而方盛於上。】

黃帝曰：何以度知其肥瘦？
伯高曰：人有肥有膏有肉。
黃帝曰：別之奈何？
伯高曰：膕肉堅皮滿者，肥。膕肉不堅皮緩者，膏。皮肉不相離者，肉。
【`馬蒔`曰：此言人之有肥有膏有肉者之分也。肥者，猶言壯也。膝後曲處為膕。膏者，油也，即肥之脂膏也。】
【`張志聰`曰：此以下論衛氣之所以溫分肉充皮膚肥腠理者也。腠理者，肌肉之文理，如豕之精肉，條分而有理路。理中之白膜曰脂，肉外連皮之肥肉曰肥，故曰膕肉堅而皮滿者肥。蓋肥在皮之內，肉之外，故肉堅而皮滿也。膏者，即肥之脂膏，謂如豕肉之紅白相間，而有數層者為膏。蓋肥膏之間於肉內，故肉不堅而皮緩也。此論衛氣之肥腠理，故止論膏而不論肥。然先言人有肥者，以明膏肥之有別也。皮肉不相離者，謂肉勝而連於皮，內無膏而外無肥，此亦衛氣之盛於肉理者也。`任谷庵`曰：膕肉者，俗名腿肚也。蓋肉之柱在臂脛諸陽分肉之間，故膕肉堅則通體之肉堅也。又止言脛而不言臂者，氣從下而上也。】

黃帝曰：身之寒溫何如？
伯高曰：膏者，其肉淖而粗理者身寒，細理者身熟。脂者，其肉堅，細理者熱，粗理者寒。
【`馬蒔`曰：此言人身之有冷熱也。大凡人之多膏者，其肉必淖；但腠理粗則其身寒，若細則身熱也。人之多脂者，其肉必堅，但腠理粗則其身寒，若細則身熱也。】
【`任谷庵`曰：此言衛氣之所以溫分肉也。膏者，肉不堅，故其肉淖。淖，和也。言膏與肉之相間而相和者也。脂者，腠理固密，故其肉堅，粗理者衛氣外泄，故身寒；細理者衛氣收藏，故身熱。】

黃帝曰：其肥瘦大小奈何？
伯高曰：膏者，多氣而皮縱緩，故能縱腹垂腴。肉者，身體容大。脂者，其身收小。
【`馬蒔`曰：此言人身有肥瘦大小也。大凡人之有膏者，其氣必多，而皮自縱緩，故能縱腹垂腴，此之謂肥也。反是則為瘦矣。人之有肉者，其身體自然容大，此之為大也。人之有脂者，其身必收小，此之謂小也。上文帝問肥瘦，而伯高止以肥膏肉三義為對，其肥瘦猶未分也，故帝於此並問之耳。】
【`任氏`曰：此復申明衛氣之所以肥腠理溫分肉也。衛氣盛則腠理肥，是以膏者多氣而皮縱，緩故能縱，腹垂腴。腴者，臍下之小腹也。肉者，身體容大，此衛氣盛而滿於分肉也。脂者，其身收小，此衛氣深沉不能充於分肉，以致脂膜相連，而肌肉緊密，故其身收小也。】
【`余伯榮`曰：衛氣之所以溫分肉者，充實於肉之理路。所謂血氣盛則充膚熱肉，蓋非止溫肌肉而能使肌肉盛滿，身體容大，故反復以申明之。】

黃帝曰：三者之氣血，多少何如？
伯高曰：膏者多氣，多氣者熱，熱者耐寒。肉者多血，多血則充形，充形則平。脂者，其血清，氣滑少，故不能大。此別於眾人者也。
【`馬蒔`曰：此言人之有膏有肉有脂者，其氣血各有多少，而身之冷熱遂別也。膏者其氣必多，多氣則身必熱，故能耐寒也。肉者其血必多，多血則形充而不寒不熱也。脂者其血必清，而氣必滑且少，故其身形不大而不能耐寒也。此三者之異於眾人者也。】
【`任谷庵`曰：所言衛氣與營血，相將充盈於分肉之文理，其膏肥之內，止有衛氣而血不營也。膏者衛氣盛，故熱而耐寒。肉者肌肉隆盛，故多血；血氣盛則充膚熱肉，故充形。血隨氣行，血氣皆盛，是為營衛和平。脂者肌肉緊密，是以血清氣少，故不能大。此三者有肥瘦大小之不同，故與平人之有別。】
【`王子方`曰：脂者，衛氣不充於分肉，是以血亦清少，血氣相將而行者也。】

黃帝曰：眾人奈何？
伯高曰：眾人皮肉脂膏，不能相加也。血與氣不能相多，故其形不小不大，各自稱其身，命曰眾人。 【 稱，去聲。】
【`馬蒔`曰：此言人之眾者，其形不大不小，必其皮肉脂膏血氣之不加多也。】
【`余伯榮`曰：此言衛氣之浮沉淺深，而各有常所者，其形不大不小也。眾人者，平常之大眾也。不能相加，謂血氣和平，則皮肉脂膏，不能相加於肥大也。血氣之浮沉淺深，各有常所，不能相多於肌肉間也。皮肉筋骨，各自稱其身，故其形不大不小也。】

黃帝曰：善治之奈何？
伯高曰：必先別其三形，血之多少，氣之清濁，而後調之，治無失常經。是故膏人縱腹垂腴，肉人者上下容大，脂人者雖脂不能大也。
【`馬蒔`曰：此言治三形者，必別其氣血之多少清濁也。三形者，即膏人、肉人、脂人也。】
【`張志聰`曰：此言人之血氣，當使之無過不及也。三者之人，有肥大之太過，瘦小之不及，故當審其血之多少，氣之清濁，而後調之，無失衛氣之常經，斯為和平之人矣。此因衛氣失常，是故膏人縱腹垂腴，肉人者上下容大，脂人者雖脂不能大也。蓋衛氣主於皮肉筋骨之間，浮沉淺深，各在其處，若獨充盛於皮膚分肉之間，而使縱腹垂腴，上下容大，或深沉於筋骨之間，以致脂不能大，皆衛氣之失常也。是以浮沉深淺，不可勝窮，隨變而調其氣，命曰上工。此篇論衛氣失常，以明衛氣所出所循之常所，使後學知陰陽血氣之生始出入，為治道之張本也。】

# 玉版
★ 靈樞·玉版篇第六十
【`馬蒔`曰：未有著之玉版以為重寶，故名篇。】

黃帝曰：余以小鍼為細物也，夫子乃言上合之於天，下合之於地，中合之於人，余以為過鍼之意矣。願聞其故。
岐伯曰：何物大於天乎？夫大於鍼者，惟五兵者焉。五兵者，死之備也，非生之具。且夫人者，天地之鎮也，其不可不參乎？夫治民者，亦惟鍼焉。夫鍼之與五兵，其孰小乎？
【`馬蒔`曰：此言小鍼合於三才者，以其較之五兵，而其功用為尤大也。五兵雖大，乃所以備死，而非平日治生之具。小鍼雖小，乃所以治民之生，而不待備死而後用也。較之五兵，其功用合於三才，而非可以小補言者，宜矣。】
【`張志聰`曰：此篇論充溢於皮膚分肉之氣血，從臟腑之大絡，而出於孫絡皮膚，應天氣之出於地中，而布散於天下，逆之則傷其所出之機，勝五兵之殺人矣。大絡者：手太陰之絡，名曰列缺；手少陰之絡，名曰通里；手心主之絡，名曰內關；手太陽之絡，名曰支正；手陽明之絡，名曰偏歷；手少陽之絡，名曰外關；足太陽之絡，名曰飛揚；足少陽之絡，名曰光明；足陽明之絡，名曰豐隆；足太陰之絡，名曰公孫；足少陰之絡，名曰大鍾；足厥陰之絡，名曰蠡溝。此十二臟腑之大絡，陽走陰而陰走陽，左注右而右注左，與經脈繆處，其氣血布散於四末，溢於皮膚分肉間，不入於經俞，以應天氣之運行於天表，故曰，所謂奪其天氣。夫九鍼之道，一者天，二者地，三者人。小鍼，微鍼也。亦所以合於天地人者也。且夫人者，天地之鎮也，其不可不參乎？故治天下之萬民者，亦惟鍼道所合之三才而已。】
【`余伯榮`曰：上篇論衛氣從陽明之脈絡，而出於皮肉筋骨之間，此篇論皮膚分肉之血氣，從胃之經隧，臟腑之大絡，而出於外，即與衛氣相將之營氣也。營衛血氣，雖皆生於胃腑水穀之精，然外內出入之道路不一，學者非潛心玩索，不易得也。】

黃帝曰：病之生時，有喜怒不測，飲食不節，陰氣不足，陽氣有餘，營氣不行，乃發為癰疽；陰陽不通，兩熱相搏，乃化為膿。小鍼能取之乎？
岐伯曰：聖人不能使化者，為其邪不可留也。故兩軍相當，旗幟相望，白刃陳於中野者，此非一日之謀也。能使其民令行禁止，士卒無白刃之難者，非一日之教也，須臾之得也。夫至使身被癰疽之病，膿血之聚者，不亦離道遠乎？夫癰疽之生，膿血之成也，不從天下，不從地出，積微之所生也。故聖人自治於未有形也，愚者遭其已成也。
黃帝曰：其已形不予遭，膿已成不予見，為之奈何？
岐伯曰：膿已成十死一生，故聖人弗使已成，而明為良方，著之竹帛，使能者踵而傳之後世，無有終時者，為其不予遭也。 【 難，去聲。夫，音扶。】
【`馬蒔`曰：此言癰疽生於積微，其已成而難化者，為其失修養之道，而聖人憫之，故必遺之以良方也。陰氣者，營氣也。陽氣者，衛氣也。惟營氣不足，衛氣有餘，癰疽乃發，膿隨熱聚，小鍼難取，正以邪盛難化，猶用兵者，其謀非止於一日，其遠難正在於須臾，誠不可不慎也。況生此癰疽之人，使身被癰疽，而膿血已聚，惟其遠修養之道耳。詎知癰疽由微而積，聖人自治於未有成形之始，愚者則遭於既已成形之後，所以治之失其時也。然而不得與聖人相遭相見，而聖人慮其膿血已成，多死少生，乃著為良方以傳之。彼小鍼者，雖可以治民，而非可以治癰疽也亦明矣。】
【`張志聰`曰：此言皮膚分肉之氣血，從內而出於外，少有留滯，則漸積而成癰膿。如發於外而小者易愈，大者多害。若留積在內，成癰膿而不見者，十死一生也。喜怒不測，飲食不節，內因之所傷也。是以癰疽之生，膿血之成，不從天地之風寒暑濕，乃積微之所生也。是猶兩軍相當，旗幟相望，白刃陳於中野者，此非一日之謀也。能使其民令行禁止，士卒無白刃之難者，非一日之教也，非須臾之可得也。故聖人弗使已成而明為良方，著之竹帛，使後學之能者，踵而傳之後世，無有終時者，為其不予遭，而成十死一生之證也。其已形而不予遭。膿已成而不予見者，言癰生於臟腑之間，而不與我見，乃多死少生之候也。`余伯榮`曰：按本經及《素問》論所生癰疽，多因於風寒外邪，有傷營衛留積而成癰膿，此因內傷喜怒飲食，故曰不從天下，不從地出。】

黃帝曰：其已有膿血而後遭乎？不道之以小鍼治乎？
岐伯曰：以小治小者其功小，以大治大者多害，故其已成膿血者，其惟砭石、鈹鋒之所取也。
【`馬蒔`曰：此言癰疽已成膿血者，惟治之以砭石、鈹鍼、鋒鍼而已，以小治小者其功小，故不可用小鍼也。以大治大者多害，故鈹鋒之外不可輕用也。唯砭石者，以石為鍼，及鈹鍼、鋒鍼，皆可以取之耳。】
【`余伯榮`曰：此言癰發於外而予見者，有大小之難易也。癰小而以小鍼治之者，其功小而易成，癰大而以大鍼治之者，多有逆死之害，故其已成膿血者，其惟砭石、鈹鋒之所取也。蓋小而淺者，以砭石取膿，大而深者，以鈹鋒取之。鈹鍼，大鍼也。】

黃帝曰：多害者其不可全乎？
岐伯曰：其在逆順焉。
黃帝曰：願聞逆順。
岐伯曰：以為傷者，其白眼青，黑眼小，是一逆也；內藥而嘔者，是二逆也；腹痛渴甚，是三逆也；肩項中不便，是四逆也；音嘶色脫，是五逆也。除此五者為順矣。 【 內，同納。】
【`馬蒔`曰：此，言癰疽之難全者。惟驗其病勢之五逆，而五順可反推矣。人之目雖為肝之外候，然又分屬於五臟。其白眼屬肺，今反青，是肝邪侮所不勝，當為肺氣衰也；黑眼者，即眼之睛也，屬於肝，今反小，乃肝氣衰也，非一逆而何？納藥而嘔，乃脾氣衰也，非二逆而何？腹痛者邪盛，渴甚者火盛，非三逆而何？肩屬手之三陽，項屬手足六陽及督脈經，今肩項不便，是陽盛陰虛也，非四逆而何？音嘶者，肺衰也，色脫者，五臟衰也，非五逆而何？若除此五者，則為順矣。】
【`張志聰`曰：此言癰發於外而大者，有逆順死生之分焉。夫皮脈肉筋骨，五臟之外合也，癰發於皮肉筋骨之間，其氣外行者為順，若反逆於內，則逆傷其臟矣。如白眼青，黑眼小，肺肝腎三臟之氣傷也。內藥而嘔，胃氣散也。脾主為胃行其津液，腹痛渴甚，脾氣絕也。太陽為諸陽主氣，肩項中不便，陽氣傷也。在心主，言心之合脈也，其榮色也，音嘶色脫，心臟傷也。犯此五逆者死，除此五者為順矣。】

黃帝曰：諸病皆有逆順，可得聞乎？
岐伯曰：腹脹身熱脈大，是一逆也；腹鳴而滿，四肢清泄，其脈大，是二逆也；衂而不止，脈大，是三逆也；咳且溲血，脫形，其脈小勁，是四逆也；欬脫形，身熱脈小以疾，是謂五逆也。如是者，不過十五日而死矣。其腹大脹，四末清，脫形泄甚，是一逆也；腹脹便血，其脈大時絕，是二逆也；欬溲血，形肉脫脈搏，是三逆也；嘔血胷滿引背，脈小而疾，是四逆也；欬嘔腹脹，且飧泄，其脈絕，是五逆也。如是者，不過一時而死矣。工不察此者而刺之，是謂逆治。 【 飧，音孫。】
【`馬蒔`曰：此言諸病皆有逆順，有五逆之半月而死者，有五逆之一時而死者，醫工不可以逆治之也。腹滿身熱，而其脈亦大，是邪正盛也，非一逆而何？腹鳴而滿，四肢清冷，後又下泄，陰證也，而其脈又大，是陰證得陽脈也，非二逆而何？衂血不止，陰證也，而其脈又大，亦陰證得陽脈也，非三逆而何？在上為欬，在下溲血，又且脫形，正氣已衰也，而其脈之小者帶勁，是邪猶未衰，非四逆而何？其聲欬，其形脫，其身熱正衰火盛也，而脈之小者帶疾，是邪亦未衰，非五逆而何？此其所以半月而死也。又有腹大而脹，四肢則冷，而其形既脫，其泄又甚，非一逆而何？腹脹於中，便血於下，乃陰證也，而其脈又大，且時絕，是大為陽胍，絕為死脈，非二逆而何？在上為欬，在下溲血，其形已脫，火盛水虧也，而脈又搏擊，非三逆而何？嘔血而胷滿引背，脈固宜小，而小中帶疾，虛而火盛也，非四逆而何？上為欬嘔，中為腹脹，下為飧泄，病已虛也，而其脈則絕，非五逆而何？此其所以不及一時而死也。一時者，一周時，乃一日之意也。五逆不可刺而刺之，是謂逆治之耳。】
【`張志聰`曰：此言血氣之逆於經脈者，不過半月而死也。夫血氣留滯而成癰膿者，積微之所生，其所由來者漸矣。若失其旋轉之機，又不待成癰，而有遄死之害。諸病者，謂凡病多生於營衛血氣之不調，非獨癰膿也。如腹脹身熱脈大者，逆傷於脾也。腹鳴而滿，四肢清泄，其脈大者，逆傷於腎也。肝主藏血，衂而不止，逆傷肝也。肺朝百脈，輸精於皮毛，欬而溲血形脫，其脈小勁，逆傷肺也。夫心主血脈，肺者心之蓋，欬形脫身熱，脈小以疾，逆傷心也。夫血脈者，五臟之所生也。血氣逆則失其旋轉之機，而反傷其臟真矣。經脈應地之經水，水以應月，不過十五日而死者，隨月之盈虛而死，不能終周天之數矣。若氣血之逆於氣分者，不過一周時而死矣。夫皮膚分肉之氣血，從胃腑而注於臟腑之大絡，從大絡而出於孫絡，從孫絡而外滲於皮膚，如腹大脹，四肢清，形脫泄甚，是逆於胃之大絡，不得出於皮膚，充於四體也。腹脹便血，其脈大時絕，逆於腎絡也。欬溲血，形肉脫，脈搏逆於肺絡也。嘔血胷滿引背，脈小而疾，逆於心絡也。欬嘔腹脹，且飧泄，其脈絕，逆於肝脾之絡也。夫胃者，水穀血氣之海也。五臟之大絡，海之所以行雲氣於天下之道路也。水天之氣，上下相通，一晝一夜，遶地環轉一周，如逆而不行，則開闔已息，是以不過一周而死。夫人皮以應天，皮膚之氣血逆而不行，不過一周而死。工不察此天運之大道，如逆傷其氣，遲則死於家中，速則死於堂上矣。】
【`任谷庵`曰：以上論人之氣血，參合天地之道，運行無息者也。少有留滯或漸積而成癰膿，或一息不續，即為霄壤之判。】

黃帝曰：夫子之言鍼甚駿，以配天地，上數天文，下度地紀，內別五臟，外次六腑，經脈二十八會，盡有周紀。能殺生人不能起死者，子能反之乎？
岐伯曰：能殺生人，不能起死者也。
黃帝曰：余聞之則為不仁，然願聞其道弗行於人。
岐伯曰：是明道也，其必然也，其如刀劍之可以殺人，如飲酒使人醉也，雖勿診猶可知矣。
黃帝曰：願卒聞之。
岐伯曰：人之所受氣者，穀也。穀之所注者，胃也。胃者，水穀氣血之海也。海之所行雲氣者，天下也。胃之所出氣血者，經隧也。經隧者，五臟六腑之大絡也，迎而奪之而已矣。
黃帝曰：上下有數乎？
岐伯曰：迎之五里，中道而止，五至而已，五往而臟之氣盡矣，故五五二十五而竭其輸矣。此所謂奪其天氣者也，非能絕其命而傾其壽者也。
黃帝曰：願卒聞之。
岐伯曰：闚門而刺之者，死於家中；入門而刺之者，死於堂上。
黃帝曰：善乎方！明哉道！請著之玉版，以為重寶，傳之後世，以為刺禁，令民勿敢犯也。 【 闚，同窺。】
【`馬蒔`曰：此言鍼之能殺生人者，在於奪其五里，以竭經隧之氣，此其所以為刺禁也。二十八會者，手足十二經左右相同，共有二十四脈，加以兩蹻督任，共為二十八會也。世有能於生人則殺之，死人則不能起之，此問之者固為不仁，而聞之而弗行，正所以明道也。故能殺生人之繆，真如刀劍之殺人，如洒之醉人，雖勿診視之而可以預知也。何也？試觀海之行雲氣者，本於地氣上為雲，而後雲氣行於天之下也。胃之有氣血，本於穀氣所化，而後血氣行於十二經之隧也。是經隧者，誠五臟六腑之大脈絡耳。迎其氣之來而有以奪之，故能殺生人矣。上下，手足也。究其上下各經之數，不必盡臟腑之穴以刺之，止即五里穴以奪其氣，約至中道而止鍼，候其氣之來者，五至而已，鍼凡五往以奪之，而此臟之氣盡矣。及奪至二十五次，而五臟輸穴之氣皆已竭矣。此乃奪其天氣，非由命之自絕，壽之自傾，實所以殺此生人也。又何也？吾窺門而見其刺，其人當死於家中，吾入門而見其刺，其人當死於堂上，死之最易又如是耶。】
【`張志聰`曰：此言胃腑所生之氣血，如雲氣之布散於天下者，從臟腑之經隧布於四末，充於皮膚分肉之間，不入於經俞者也。鍼道之大，配天地。上數天文，應天之數也。下度地紀，應地之經也。內別五臟，應五運之在中也。外次六腑，應六氣之在外也。經脈二十八會，脈度之十六丈二尺也。此言小鍼者，上合於天，下合於地，中合於人，通其經脈，調其血氣，營其順逆出入之會，可傳於後世，無有終時者。若不察此三才之大道，反逆傷其旋轉之機，又勝五兵之殺人矣。大絡者，十二臟腑之經別也。五里者，手陽明之穴，在肘上三寸。蓋臟腑之大絡與經相干，而布於四末，手陽明之大絡，與手陽明之經相干，循五里而散於尺膚。夫臟為陰，腑為陽，經脈為陰，皮膚為陽。手陽明者，手太陰之腑也。五臟之血氣行於脈中，因胃氣而至於手太陰，以應尺寸之脈，五臟之氣血行於脈外者，因胃氣而出於手陽明之絡，以應於尺膚。是以脈急者，尺之皮膚亦急；脈緩者，尺之皮膚亦緩。善調尺者，則不待於寸。此十二臟腑之血氣，行於經脈皮膚之外內者，大會於手太陰陽明也，故迎之五里，中道而止。至者，迎其氣之至也。往者，追其氣之行也。故五至而迎其五臟之氣至即已，若五往而追之，則五臟之氣，盡泄於外矣。五臟各有五輸，五五二十五輸，若皆取之，則竭其輸矣。此所謂奪其天氣者也，非由命之自絕，壽之自傾，實所以殺生人也。窺者，窺視其所出也。門者，[衛氣]篇之所謂契紹之門戶，乃氣血從孫絡而出於皮膚之門也。故候其氣之出門而刺之者，稍緩而死於家中，入門而逆刺於絡內者，即死於醫者之堂上也。夫天氣一日一夜，遶地環轉一周，逆則不過一周而死，況鍼刺之傷乎。是以著之玉版，以為重寶，傳之後世，以為刺禁，令民勿敢犯也。】
【`任谷庵`曰：人之皮表以應天，經脈應地之經水，天氣運行於地之外，而復貫於地中，升降出入，環轉無端，而人亦應之。膚表之氣血，從五臟之大絡，而出於皮膚分肉之外，復從手足之指井，而溜於滎，注於輸，行於經，而與經脈中之血氣，相合於肘膝之間，此人合天地陰陽環轉出入之大道也。故曰，五往而臟之氣盡矣。謂迎之五里，復五往而追之，則五臟之氣盡泄於外。蓋謂皮膚之氣血，由五臟之所出也。五五二十五而竭其輸，此謂奪其天氣，謂手足五輸之氣血，從皮膚之所入也。若盡取其五臟之五輸，則竭其輸中之血，而奪其皮表之天氣也。血氣之生始出入，參合天地陰陽，乃端本澄源之學。】

# 五禁
★ 靈樞·五禁篇第六十一
【`馬蒔`曰：內有五禁、五奪、五過、五逆、九宜等法，然以五禁為首，故名篇。】

黃帝問於岐伯曰：余聞刺有五禁。何謂五禁？
岐伯曰：禁其不可刺也。
黃帝曰：余聞刺有五奪。
岐伯曰：無瀉其不可奪者也。
黃帝曰：余聞刺有五過。
岐伯曰：補瀉無過其度。
黃帝曰：余聞刺有五逆。
岐伯曰：病與脈相逆，命曰五逆。
黃帝曰：余聞刺有九宜。
岐伯曰：明知九鍼之論，是謂九宜。
【`馬蒔`曰：此言刺家有五禁、五奪、五過、五逆、九宜之分也。】
【`余伯榮`曰：此承上章，復論刺有五禁、五奪、五過、五逆，以為[刺禁]，令民勿犯者也。五過者，五臟外合之皮脈肉筋骨，有邪正虛實，宜平調之，如補瀉過度，是為五過。九宜者，九鍼之論各有所宜，神而明之，是為九宜。】

黃帝曰：何謂五禁？願聞其不可刺之時。
岐伯曰：甲乙日自乘，無刺頭，無發矇於耳內。丙丁日自乘，無振埃於肩喉廉泉。戊己日自乘，四季無刺腹，去爪通水。庚辛日自乘，無刺關節於股膝。壬癸日自乘，無刺足脛。是謂五禁。
【`馬蒔`曰：此詳言五禁之實也。天干應於人身，頭為甲乙，肩喉為丙丁，戊己為手足四肢，合辰戌丑未之四季，庚辛應股膝，壬癸應足脛。故凡天干自乘之日皆無刺之。發矇振埃，俱刺法名目，見本經[刺節真邪]篇。】
【`余伯榮`曰：天之十干，始於甲乙，終於壬癸，故甲乙以應頭，壬癸以應足，丙丁應身半以上，庚辛應身半以下，配天之四時也。戊己屬土，故乘於四季。夫甲為陽木，乙為陰木，自乘者，陰陽自合，非化氣也。發矇振埃者，所以通氣也。天之十干，化生地之五行。通氣者，通五運之化氣，此天干自乘，故為取氣之禁。】

黃帝曰：何謂五奪？
岐伯曰：形肉已奪，是一奪也；大奪血之後，是二奪也；大汗出之後，是三奪也；大泄之後，是四奪也；新產及大血之後，是五奪也。此皆不可瀉。
【`馬蒔`曰：此詳言五奪之實也。瀉者，鍼之瀉去也，然用藥亦猶是矣。】
【`余伯榮`曰：形肉血氣已虛脫，雖有實邪，皆不可瀉。】

黃帝曰：何謂五逆？
岐伯曰：熱病脈靜，汗已出，脈盛躁，是一逆也；病泄脈洪大，是二逆也；著痺不移，䐃肉破，身熱，脈偏絕，是三逆也；淫而奪形，身熱，色夭然白，及後下血衃，血衃篤重，是謂四逆也；寒熱奪形，脈堅搏，是謂五逆也。
【`馬蒔`曰：此詳言五逆之實也。凡熱病者脈宜洪，今反靜，是邪盛正衰也；汗已出，脈宜靜，今反盛躁，此邪氣猶盛，是一逆也。凡病泄者，脈宜靜，今反洪大，此邪氣猶盛，是二逆也。著痺不能轉移，其䐃肉已破，其身熱，脈宜洪盛，今已偏絕，蓋偏則一手全無，絕則二手全無，是三逆也。人有好淫而形肉已奪，其身發熱，其色夭然而白又乃去，後復有衃血，其血之凝黑者，且多而篤重，是四逆也。人有久發寒熱而形體已奪，脈軟則邪散，今堅而且搏，是謂五逆也。】
【`余伯榮`曰：熱病脈靜者，陽病見陰脈也。汗已出脈盛躁者，陽熱之邪，不從汗解，陰液去而邪反盛也。病泄者，脈宜沉弱，反洪大者，陰泄於下，陽盛於上，陰陽上下之相離也。著痺不移，䐃肉破，身熱者，濕邪傷形，久而化熱。脈偏絕者，脾胃之氣敗也。淫者，酷虐之邪。奪形者，邪傷形也。如但熱不寒之瘧氣，內藏於心而外淫於分肉之間，令人消爍脫肉。夫心主血而血脈榮於色，色夭然白，及後下衃血篤重者，形氣消於外，血液脫於內，血氣外內之離脫也。寒熱奪形，脈堅搏者，寒熱之邪盛而正氣傷也。此為五逆，皆不可刺也。】

# 動輸
★ 靈樞·動輸篇第六十二
【`馬蒔`曰：內論手太陰足少陰足陽明之俞穴，獨動不休，故名篇。】

黃帝曰：經脈十二，而手太陰足少陰陽明獨動不休，何也？
岐伯曰：是明胃脈也。胃為五臟六腑之海，其清氣上注於肺，肺氣從太陰而行之，其行也以息往來，故人一呼脈再動，一吸脈亦再動。呼吸不已，故動而不止。
黃帝曰：氣之過於寸口也，上十焉息，下八焉伏，何道從還，不知其極。
岐伯曰：氣之離臟也，卒然如弓弩之發，如水之下岸，上於魚以反衰，其餘氣衰散以逆上，故其行微。
【`馬蒔`曰：此因帝問肺腎胃經之脈，獨動不休，而先以肺言之也。手足經脈，共有十二，惟手太陰肺經、足少陰腎經、足陽明胃經，其脈獨動不休，即如肺之太淵，腎之太谿，胃之衝陽，誠動之不休也。他經之脈，行之甚微，似有所休故問耳。伯乃以肺經言之。蓋肺脈雖行於肺，而實始之於胃，是必明之於胃脈，而後可以知肺脈也。胃為五臟六腑之海，受水穀之氣，以生精微之氣，其積於上焦者，名曰宗氣，其由中焦以降於下焦而生者，名曰營氣，所謂清者為營是也，故此篇遂名之曰清氣。出下焦以升於中上二焦而生者名曰衛氣，所謂濁者為衛是也，故下節名曰悍氣。是清氣隨宗氣以行於經脈之中，始從中焦注於肺，從太陰經而行之，由是而行於手陽明大腸經、足陽明胃經、足太陰脾經、手少陰心經、手太陽小腸經、足太陽膀胱經、足少陰腎經、手厥陰心包絡經、手少陽三焦經、足少陽膽經、足厥陰肝經，又自肝經以行於肺經。其行也以息往來，蓋一呼一吸，總為一息，惟其一呼脈乃再動，一吸脈亦再動，一呼一吸，脈乃四動，閏以太息，脈乃五動，呼吸不已，故動而不止。良由寸口者，即手太陰經之太淵穴，十二經脈必會於此，此脈之所以動而不休也。然脈之過於寸口也，上之從息而行者，可擬十分，下之伏於臟內者，可擬八分，但不知其何道而來，何道而還？罔有抵極，帝之所以復問也。伯言脈氣之離於各臟也，如矢之離於弓弩，如水之下於岸，矢發則往，水下則流，及其會於寸口，上於魚際，則會於肺經矣。又從肺經而行之一晝一夜，共五十度，但其上魚之際，十焉在息，下魚之後，八焉伏藏，故上魚既已，則氣似反衰，及其餘氣衰散既已，則又逆而上之於魚，是以各經上魚之後，行之甚微，惟肺則為百脈所朝，而獨動不休者，非他經之可同也。】
【`張志聰`曰：此章論營衛宗氣，循度行於經脈之外內，衝脈行於足少陰陽明之經，而出於腹氣脛氣之街，以明血氣之行於經脈皮膚之間，交相和平俞應者也。帝問手太陰足少陰陽明獨動不休者，謂手太陰之太淵經渠、足陽明之人迎衝陽、足少陰太谿之動脈也。伯言是明胃脈者，謂胃為五臟六腑之海，其營衛宗氣，皆胃腑水穀之精所生，清氣上注於肺者，營氣宗氣也。肺氣從太陰而行之者，脈氣隨三陰三陽之氣而行也。其行也，以息往來者，人一呼一吸，脈行六寸，日夜一萬三千五百息，脈行八百十丈為一周也。帝問氣之過於寸口，上十焉息者，乃營氣衛氣宗氣盡走於息道，而變見於寸口也。下八焉伏者，謂流溢於中之營血，下伏於胞中，故如水之下岸也。按本經[營氣]篇曰：營氣之道，內穀為寶，穀入於胃，乃傳之肺，流溢於中，布散於外，精專者行於經隧，常營無已，終而復始。夫帝言下伏之營血有八，是精專而行於經隧之營止二分矣。夫營氣行於脈中，衛氣行於脈外，宗氣兩行營衛之道，此經脈外內之氣，相為和平，而有形之營血，分行於外內，亦相為勻等者也。夫衝脈起於胞中，上循背裏為經絡之海，其浮而外者，循腹右上行，至胷中而散，充膚熱肉，澹滲皮毛，此下伏於胞中之血，半隨衝脈而行於脈內，半隨衝脈而散於皮膚。又足陽明之脈，與衝脈循臍左右之動脈，而出於腹氣之街，衝脈與少陰之大絡，循陰股而下出脛氣之街。夫精專者二分行於經隧，隨衝脈者二分出於氣街，是經脈外內之氣血相為勻等矣。皮膚之氣血，從指井而溜注於營俞，脈中之血氣，從本標而外出於膚表，從道往還，莫知其極矣。伯言氣之離臟，卒然如弓弩之發者，謂五臟之氣，至於手太陰而變見於寸口者，應手而動，如弓弩之發弦，上於魚際則動氣衰而無動脈矣。其餘氣衰散以逆上者，謂餘氣分散而上注於手陽明大腸之經，故其脈上魚而其行微緩也。此言五臟之氣，因胃氣而至於手太陰，腹走手而手走頭，頭走足而足走腹，常營無已，終而復始，環轉之無端也。】

黃帝曰：足之陽明，因何而動？
岐伯曰：胃氣上注於肺，其悍氣上衝頭者，循咽上走空竅，循眼系，入絡腦，出顑，下客主人，循牙車，合陽明，并下人迎，此胃氣別走於陽明者也。故陰陽上下，其動也若一。故陽病而陽脈小者為逆，陰病而陰脈大者為逆。故陰陽俱靜俱動，若引繩相傾者，病。
【`馬蒔`曰：此言胃脈動之不休也。三焦之氣，皆從胃氣而生營氣，隨宗氣以上注於肺而行之。其悍氣者，衛氣也，衛氣受氣於上焦，為純陽之氣，慓悍滑利，天明目張，則上衝於頭，內循咽喉，上走空竅，循於眼系，以出於足太陽膀胱經之睛明穴，歷攢竹、曲差、五處、承光、通天、絡卻等穴，入絡於腦，復出於頷下足少陽膽經之客主人，循胃經之牙車，合於陽明之經隧，并下胃經之人迎，此雖衛氣所行，實內之胃氣出而別走於陽明之經隧者也。故其晝行於陽經，夜行於陰經。然陰陽升降，其動也若一。故人有陽病，脈宜洪大，其胃脈反小者為逆，以陽病宜見陽脈也；人有陰病，脈宜沉細，其胃脈反大者為逆，以陰病宜見陰脈也。故陽病而俱靜，陰病而俱動，若引繩以相傾者必病，此胃脈所以動之不休，而亦可以驗諸病也。以衛氣之行，即胃氣以為之主耳。】
【`張志聰`曰：此言陽明之氣盛而獨動不休者也。[陰陽繫日月]論曰：兩陽合於前，故曰陽明。又曰：兩火合并，故為陽明。是陽明主燥金之氣，而又有悍熱之火氣也。胃氣上注於肺者，胃腑所生之營氣宗氣上注於肺，而行於經脈之外內，以應呼吸漏下。其悍熱之氣上衝頭者，循咽上走空竅，循眼系，入絡腦，出顑下客主人，循牙車，此陽明之悍氣，上走空竅，行於皮膚之氣分，而下合於陽明之脈中，并下人迎，此胃腑所生之悍氣，別走於陽明者也。故陰陽上下，其動也若一。蓋身半以上為陽，身半以下為陰，謂在上之人迎在下之衝陽，其動之相應也。故陽病而陽脈小，陰脈大者為逆，陰病而陰脈大，陽脈小者為逆。故陰陽上下，靜則俱靜，動則俱動，若引繩墨如相傾而不相應者，則為病矣。按上篇曰：胷氣有街，腹氣有街，頭氣有街。脛氣有街。氣在腹者，止之背腧與衝脈於臍左右之動脈間。夫足陽明之脈，其支者下人迎，入缺盆，從缺盆下乳內廉，挾臍入氣街中；其支者下循腹裏，至氣街中而合，以下髀關，循股外廉至足跗上。夫胃之悍氣，合陽明之脈而下人迎，挾臍入氣街中，則與衝脈相合，而出於腹氣之街矣。其下行而出於足跗者，動於衝陽而上與人迎之相應也。】

黃帝曰：足少陰何因而動？
岐伯曰：衝脈者，十二經之海也，與少陰之大絡起於腎下，出於氣街，循陰股內廉，邪入膕中，循脛骨內廉，並少陰之經，下入內踝之後，入足下；其別者，邪入踝，出屬跗上，入大指之間，注諸絡以溫足脛。此脈之常動者也。
【`馬蒔`曰：此言腎脈動之不休也。脈有奇經者八，其衝脈者為十二經之海，與足少陰腎經之大絡，起於腎下，出於足陽明胃經之氣街，復循陰股內廉，斜入膝後曲處之膕中，循脛骨內廉，並本經少陰之經，下入內踝之後，經復溜、水泉、照海、大鍾等穴，入於足下之涌泉；其別支者，方其斜入內踝之時，出而屬於足面之跗上，入大指之間，注諸絡以溫足脛，此腎脈之所以常動不休也。由此觀之，則肺脈動之不休者，以營氣隨宗氣而行諸經，其諸經之脈朝於肺也。胃脈動之不休者，以衛氣出於胃而行之不已也。腎脈動之不休者，以衝脈與腎脈並行而行之不已也。此其所以異於諸經也歟。】
【`張志聰`曰：此言流溢於中之血氣，一從衝脈與足少陰之大絡，而下出於足脛之氣街，循陰股內廉者，血氣出於皮膚，仍循少陰之經而行也。斜入膕中者，與太陽之承山踝上以下也。其別者，乃少陰之支絡，別走於踝跗，上入大指之間，而散於十指之絡，是以陽氣起於足五指之表，陰氣起於足五指之裏。蓋陰陽二氣，本於先天之水火，藏於腎臟，出於下而升於上也。夫衛氣者，陽明所生之氣也。上節論衛氣之別走陽明，合於人迎，是從膺胷臍腹而下至跗上，如左右之動脈，與衝脈會於臍間，則陽明之血氣，隨衝脈而出腹氣之街矣。此節論衝脈與少陰出於脛氣之街，蓋手足十二經之本標，止出於頭氣之街，胸氣之街，營衛之行，從本而入，從標而出，上下相貫，如環無端。其腹氣之街，脛氣之街，乃別出陽明少陰之血氣，不在十二經脈本標之內，故別提出陽明少陰之動輸焉。】

黃帝曰：營衛之行也，上下相貫，如環之無端。今有其卒然遇邪氣，及逢大寒，手足懈惰，其脈陰陽之道，相輸之會，行相失也，氣何由還？
岐伯曰：夫四末陰陽之會者，此氣之大絡也。四街者，氣之徑路也。故絡絕則徑通，四末解則氣從合相輸如環。
黃帝曰：善。此所謂如環無端，莫知其紀，此之謂也。 【 夫，音扶。】
【`馬蒔`曰：此言營衛之行，相輸如環，非邪氣大寒之所能失也。帝問營氣隨宗氣以行於經隧之中，始於手太陰，而終於足厥陰，衛氣行於各經皮膚分肉之間，始於足太陽而終於足太陰，陰陽諸經，相貫而行，如環無端，但卒然遇邪氣大寒，則手足懈惰，其脈氣所行，陰陽之道，輸運之會，宜乎其相失也，則營氣何由而還，復欲始於手太陰以終於足厥陰，衛氣亦何由而還，復欲始於足太陽以終於足太陰者，難矣。伯言四肢為四末，乃陰陽諸經所會，而為營衛二氣之大絡也。四街即本經[衛氣]篇之所謂胷氣有街、腹氣有街、頭氣有街、脛氣有街者，是也。此四街為營衛二氣之徑路，故大絡雖或阻絕，而徑路則自相通，彼逢邪氣大寒之時，手足固嘗懈惰，及懈惰已解，則二氣復合，相輸如環。】
【`張志聰`曰：此申明經脈之血氣，從四街而出行於脈外，皮膚分肉之氣血，從四末而入行於脈中，上下相貫，環轉之無端也。四末者，四肢之秒末，手足之指井也。其脈者，謂手足三陰三陽之經，輸陰陽之道者，血氣從此所行之道路也。相輸之會氣從合者，謂皮膚之氣血，從四末而溜於脈中，輸行於經而與脈中之血氣相會，入於肘膝間，而與脈中之血氣相合，故曰四末解則氣從合。蓋假風寒之邪，以明四末乃陰陽之會，氣從此而所入之大絡也。如因邪氣所阻，則手足懈惰，而道路不通，氣何由而環轉？如四末和解，則氣血輸會於脈中，而環轉於氣街矣。夫經脈者，內連於臟腑，外絡於形身，外內出入常營無已。絡脈者，乃經脈之支別，如江河之支流，至稍秒而有盡也。四街者，氣之徑路也，故絡絕則徑通。手足十二經之本標，出於頭氣之街，胷氣之街；陽明所生之血氣，復出於腹氣之街；少陰所藏之血氣，復出於脛氣之街。此經脈中之血氣，復從絡脈之盡處，出於氣街，而行於皮膚分肉之外也。此營衛之行於皮膚經脈之外內，上下相貫，如環無端，莫知其紀也。】
【`王子方`曰：本經云，營行脈中，衛行脈外。又曰，浮氣之不循經者為衛氣，精氣之營於經者為營氣。今復言營衛之行，環轉於經脈之外內，豈經義自相矛盾歟？曰：衛氣晝行於陽，夜行於陰，應天氣之晦明。天道右旋，地道左轉，天運於地之外，交相逆順而行，應營氣行於脈中，衛氣行於脈外，外內清濁之不相干也。然天氣運行於地之外，而復通貫於地中，有四時之寒暑往來，生長收藏。此天地陰陽之氣，上下升降，外內出入，有分有合，環轉無端，是以營衛之行，環轉於皮膚經脈之外內者，應天地之氣交也。夫所謂營行脈中者，始於手太陰肺，終於足厥陰肝，腹走手而手走頭，頭走足而足走腹，一脈流通，終而復始，此營血之行於脈中也。又別出兩行營衛之道，清者為營，濁者為衛，營行脈中，衛行脈外。營於脈中者，循手足之十二經脈，及陰蹻陽蹻任脈督脈，合十六丈二尺為一週，晝行二十五度，夜行二十五度，應呼吸漏下者，此營氣之行於脈中也。衛氣晝行陽二十五度，夜行陰二十五度，此營氣衛氣各走其道，清濁外內之不相干也。若夫手足之三陰三陽十二經脈，皆從指井所出，而營於五臟之二十五腧，六腑之三十六腧。夫指井離爪甲如韭許，乃血肉筋骨之盡處，血氣皆從何來，而曰所出為井耶？蓋受皮膚之氣血，從此而溜注於脈中，十二經脈之血氣，始從此而生出，故曰所出為井，所溜為滎，所注為輸，所行為經也，充膚熱肉之氣血，婦隨夫唱，相將而行，同溜於經脈之中，故曰營衛之行也，上下相貫，四末陰陽之會者，此氣之大絡也。夫宗氣半行於脈中，半行於脈外，營血半營於經隧，半營於皮膚，營氣行於脈中，衛氣行於脈外，陰中有陽，陽中有陰，猶兩儀四象之定體，血氣貫通於外內，應天地之氣交，一息不運，則生化滅矣。夫皮膚氣分為陽，經脈血分為陰，陽走陽而陰走陰，此陰陽之相離也。陰出於陽，陽入於陰，此陰陽之相合也。陰陽之道，有離而有合也。若行於陽者止行於陽，行於陰者止行於陰，無外內出入之神機，而生化亦滅矣。陰陽之奧，會心者明之。】


# 五味
★ 靈樞·五味篇第六十三
【`馬蒔`曰：內論五味，各有所走，故名篇。】

黃帝問於少俞曰：五味入於口也，各有所走，各有所病。酸走筋，多食之令人癃；鹹走血，多食之令人渴；辛走氣，多食之令人洞心；苦走骨，多食之令人變嘔；甘走肉，多食之令人悗心。余知其然也，不知其何由，願聞其故。
【`馬蒔`曰：此帝即五味各有所走，而多食各有所病者問之也。癃，小便不通也。洞心者，心內空也。悗心者，心內悶也。`任谷庵`曰：按[五運行]大論云，東方生風，風生木，木生酸，酸生肝，肝生筋。南方生熱，熱生火，火生苦，苦生心，心生血。是五臟本於五味之所生，而生外合之筋骨血肉也。是以五味入口，而各有所走。夫心主血，腎主骨，苦乃火之味，鹹乃水之味，苦走骨而鹹走血者，陰陽水火之交濟也。肺主氣，故辛走氣。】

少俞答曰：酸入於胃，其氣濇以收，上之兩焦，弗能出入也。不出即留於胃中，胃中和溫，則下注膀胱。膀胱之脆薄以懦，得酸則縮綣，約而不通，水道不行，故癃。陰者，積筋之所終也，故酸入而走筋矣。
【`馬蒔`曰：此答言酸之多食令人癃也。蓋酸之氣味，濇滯而收斂，既入於胃之中脘，則上兩焦，即上中二焦也。其氣味弗遽能出入，乃留於胃中，久則胃中和溫，而下注膀胱。膀胱為胞之室，胞在其中，其體薄，其氣懦，得此酸味，則縮而且綣，所以約而不通，水道不行而為癃也。至於外而為陰器者，乃一身之筋，於此而終。彼肝既主筋，又主於酸，故酸入則走筋，其陰器亦有所約而小便不利矣，豈特膀胱之在內者為然哉？】
【`任谷庵`曰：五味陰陽之用，辛甘發散為陽，酸苦涌泄為陰，鹹味涌泄為陰，淡味滲泄為陽，六者或收或散，或緩或急，或燥或潤，或軟或堅，是發散涌泄之中，又有收散緩急之性矣。上焦開發，宣五穀味；中焦出氣如露，以行水穀之津。酸氣收濇，故弗能出於上之兩焦，不出則留於胃而溜於下焦，注於膀胱矣。膀胱為脬之室，脬居於中，故膀胱之體質脆薄以懦，得酸則易於縮綣，縮則約而不通，水道不行，故為癃閉。陰者前陰，積筋者宗筋也，宗筋者筋之主也。酸入於宗筋，故走筋也。按[經筋]篇云：足厥陰之筋，上循陰股，結於陰器，絡諸筋，其病陰股痛轉筋，陰器不用，傷於內則不起，傷於寒則陰縮入，傷於熱則縱挺不收。是足厥陰肝經主宗筋，而外合於通體之筋。】

黃帝曰：鹹走血，多食之令人渴，何也？
少俞曰：鹹入於胃，其氣上走中焦，注於脈，則血氣走之。血與鹹相得則凝，凝則胃中汁注之，注之則胃中竭，竭則咽路焦，故舌本乾而善渴。血脈者，中焦之道也，故鹹入而走血矣。
【`馬蒔`曰：此言多食鹹之令人渴也。蓋鹹入於胃，其氣上走於中焦。人之為脈，必由中焦而始。今鹹走中焦，則必注於脈，脈行而血氣隨之以走，惟血與鹹味相得則凝，凝則血燥，而胃中之汁，注以潤之，由是胃中之汁竭，竭則咽路枯焦，故舌根乾而善渴也。血脈為中焦之路，故鹹入而走於血耳。】
【`任谷庵`曰：中焦並胃，出上焦之後，此所受氣者，泌糟粕，蒸津液，化其精微，上注於肺脈，乃化而為血。鹹入於胃，其氣上走中焦，注於脈者，鹹性之上涌也，注於脈則走於血氣矣。血者中焦之汁，奉心神而化赤，鹹乃寒水之味，故血於鹹相得則凝，凝則燥結，而胃中之汁以滋之，胃中汁竭，則咽路焦枯，故舌本乾而善渴。血脈者，中焦之道路，鹹氣上走於中焦，故走血。`王子方`曰：胃腑水穀之精汁，化而為赤，營於脈中，人一呼一吸，脈行六寸者，血氣之流行也。呼吸不已，血氣之行無少停息，故血凝則胃中之汁注之，以資其流行。】

黃帝曰：辛走氣，多食之令人洞心，何也？
少俞曰：辛入於胃，其氣走於上焦。上焦者，受氣而營諸陽者也。薑韭之氣熏之，營衛之氣不時受之，久留心下，故洞心。辛與氣俱行，故辛入而與汗俱出。
【`馬蒔`曰：此言多食辛者，令人洞心也。蓋辛入於胃，其氣必走於上焦，上焦者，受氣而運諸陽者也。故辛味既走於上焦，則不得不走於氣耳。即如薑韭者，氣味之辛者也，營氣由中焦而生，必上隨宗氣以行於徑隧之中，衛氣由下焦而生，亦必出而行於分肉之間，所以不時有此辛味之氣也。惟此薑韭之氣，久留心下，則物在心下，而氣熏於上焦，上焦氣湊，心內似空，故多食辛者，必洞心也。且此辛氣與心中之氣，相得而俱行，辛入則汗必出，汗之出者，以氣之出也，其心安得而不洞？】
【`任谷庵`曰：上焦開發，宣五穀味，熏膚，充身，澤毛，若霧露之溉，是謂氣。辛走氣，故其氣走於上焦。上焦者，受中焦之氣，而營諸表陽者也。夫營衛之氣，生於中焦，皆從上而出，故薑韭之氣上熏，則營衛之氣不時受之，久留心下，則為洞心。辛與上焦之氣，俱行於表陽，則開發皮腠而汗出。】
【`俞伯榮`曰：辛氣留於心下，而上熏則為洞心，與氣俱行，則與汗共并而出，蓋汗乃中焦水穀之液也。】

黃帝曰：苦走骨，多食之令人變嘔，何也？
少俞曰：苦入於胃，五穀之氣，皆不能勝苦。苦入下脘，三焦之道，皆閉而不通，故變嘔。齒者，骨之所終也，故苦入而走骨，故入而復出，知其走骨也。
【`馬蒔`曰：此言多食苦者，令人嘔也。蓋苦入於胃，而胃中五穀之氣，皆不能勝其苦味，故苦入下脘，則上中下焦之氣，皆閉而不通，所以變而為嘔也。況齒者，乃骨之所終，故苦入則走骨，走骨則走齒，今入而復出者，即從齒出也，此可以知苦之必走骨矣。】
【`任谷庵`曰：炎上作苦，君主之味也，故五穀之氣，皆不能勝之。苦性下泄，故入於下脘。三焦者，少陽相火也。苦性寒，故三焦之道，皆閉塞不通。三焦不通，則入胃之水穀，不得通調布散，故變而為嘔也。夫腎主骨，腎為寒水之臟，苦性寒，故走骨，同氣相感也。然苦乃火味，故入於下而復出於上，以其性下泄而上涌也。`俞伯榮`曰：少陰之上，君火主之，標陽而本寒也。炎上作苦，而苦寒下泄，此少陰之味也，故能從本從標。天食人以五氣，地食人以五味，地之五行，上呈天之六氣，是以味合五行，氣合三陰三陽之六氣。】

黃帝曰：甘走肉，多食之令人悗心，何也？
少俞曰：甘入於胃，其氣弱小，不能上至於上焦，而與穀留於胃中者，令人柔潤者也。胃柔則緩，緩則蠱動，蠱動則令人悗心。其氣外通於肉，故甘走肉。 【 蠱，當作蟲。】
【`馬蒔`曰：此言多食甘者，令人悗心也。蓋甘入於胃，則甘本屬土，其性主柔，故甘味之氣最弱而小，不能上至於上焦，而與五穀留於中脘，所以胃氣亦柔潤也。胃柔則氣緩，氣緩則蟲因味甘而動，蟲動則心自悶耳。且所謂甘走肉者，甘既屬土，土主於肉，肉在於外，甘味之氣，必走而聚之也，內與外不相通，其心安得而不悶乎？】
【`任谷庵`曰：稼穡作甘，坤土之味也。坤德柔順，故其氣弱小。太陰濕土，主氣，故令人柔潤。柔者土之性，潤乃濕之氣也。夫蟲乃陰類，胃秉陽明燥熱之氣，若胃柔而緩，則蟲動而上入於胃矣。蟲上食，故令人悗心。土氣外主於肌肉，故甘走肉。】

# 陰陽二十五人
★ 靈樞·陰陽二十五人篇第六十四
【`馬蒔`曰：內有陰陽二十五人之別，故名篇。】

黃帝曰：余聞陰陽之人何如？
伯高曰：天地之間，六合之內，不離於五，人亦應之。故五五二十五人之政，而陰陽之人不與焉。其態又不合於眾者五，余已知之矣。願聞二十五人之形，血氣之所生，別而以候，從外知內，何如？
岐伯曰：悉乎哉問也！此先師之秘也，雖伯高猶不能明之也。
黃帝避席遵循而卻曰：余聞之，得其人弗教，是謂重失。得而泄之，天將厭之。余願得而明之，金匱藏之，不敢揚之。
岐伯曰：先立五形，金木水火土，別其五色，異其五形之人，而二十五人具矣。
黃帝曰：願卒聞之。
岐伯曰：慎之慎之，臣請言之。 【 與，去聲。】
【`馬蒔`曰：此帝述伯高之言，以問五行之人，而岐伯遂舉其端以言之也。帝以天地之道，曰陰與陽，而人身應之，故嘗以人之為陰為陽者，問之於伯高。彼謂天地之間，太極分為陰陽，陰陽分為五行，故五行一陰陽，陰陽一太極，所以天地人之理，舉不外乎五行，而人身與之相應。五行之中，各有其五，即如屬木者為主，而木分左之上下，右之上下，則為五矣。五行各五，計有二十五人之式，而彼陰陽和平之人不與也。大凡五行各有體態，眾人不能相合，但其形之所以異，血氣之所以生別，而欲由外知內，此伯高之所未及，而帝之所以復問也。伯言先立五形，有金木水火土之異，而別其五色，異其五等，則二十五等之人可知矣。】
【`仇汝霖`曰：天地之間，不離於五者，天有五色、五氣、五時、五音，地有五方、五行、五運、五味也。[五運行]論曰：東方生風，風生木，木生酸，酸生肝，在臟為肝，在體為筋；南方生熱，熱生火，火生苦，苦生心，在臟為心，在體為脈；中央生濕，濕生土，土生甘，甘生脾，在臟為脾，在體為肉；西方生燥，燥生金，金生辛，辛生肺，在臟為肺，在體為皮毛；北方生寒，寒生水，水生鹹，鹹生腎，在臟為腎，在體為骨。風寒熱濕燥，天之五氣也。木火土金水，地之五行也。在天成氣，在地成形，天地合氣，命之曰人。人之形體，秉在地五行之所生，然本於天之五氣，是以形合五行，而氣合五色五音也。五陰而合五陽者，在地之陰而合天之陽也。五五二十五者，合天之數也。陰陽之人不與者，[通天]論之所謂少陰太陰少陽太陽之人也。其態又不合於眾者，不合五行全備之人也。夫三陰三陽者，天之陰陽也。五人之形者，地之所成也。是以此篇論形合五行，而上應天之五氣。下篇論陰陽之人，應天氣之所生，故篇名[通天]論。】

木形之人，比於上角，似於蒼帝。其為人，蒼色，小頭，長面，大肩背，直身，小手足。好有才，勞心少力，多憂勞於事。能春夏不能秋冬，感而病生，足厥陰佗佗然。太角之人，比於左足少陽，少陽之上遺遺然。左角之人，比於右足少陽，少陽之下隨隨然。釱角之人，比於右足少陽，少陽之上推推然。判角之人，比於左足少陽，少陽之下栝栝然。 【 能，音耐。釱，音第。】
【`馬蒔`曰：此言木形人有五，有全偏之分也。木形之人，木氣之全者也，下文四股則偏也。木主東方，其音角，其色蒼，故木形之人，當比之上角，似於上天之蒼帝。色蒼者，木之色蒼也。頭小者，木之巔小也。面長者，木之體長也。肩背大者，木之枝葉繁生，其近肩之所闊大也。身直者，木之體直也。小手足者，木之枝細而根之分生者小也。此自其體而言耳。好有才者，木隨用而可以成材也。力少者，木易動搖也。內多憂而外勞於事者，木不能靜也。耐春夏者，木春生而夏長也。不耐秋冬者，木至秋冬而彫落也。此自其時而言耳。故秋冬有感於邪，則病易生。肝經屬足厥陰為根榦，故足厥陰經之分肉形體佗佗然者，安重之義。此以臟言，主也，全也；下以腑言，用也，偏也。蓋足少陽膽經，與足厥陰肝經為表裏，此以上文言音之全，故曰上角。下言太角、少角、釱角、判角，乃陰陽之生為太少四象也。足少陽者，膽經之分肉腑脈也。後有足少陽之上，氣血盛則通髯美長，血多氣少則通髯美短，血少氣多則少鬚，血氣皆少則無鬚髯髮也。此足少陽之上者，正指膽經之脈，几經脈穴道之行於上體者是也。其曰左足少陽之上者，蓋太角為左之上耳。下文以判角為左足少陽之下，則又以左之上下而分之也。以人擬角，故曰比。遣遺然者，如有所遺失然，行之不驟而馴也。少角之人者，以右比左，故謂之少。後言足少陽之下，血氣壯盛，脛毛美長，外踝肥；血多氣少則脛毛美短，外踝皮厚而強；血少氣多則胻毛少，外踝皮薄而軟；血氣皆少，則無毛，外踝瘦無肉等語。則此足少陽之下者，正指膽經之脈，凡經脈穴道之行於下體者是也。夫在上則曰鬚髯髮，在下則曰脛胻毛踝，此上下之所由辨也。隨隨然者，言相隨以行，而亦有安重之義也。釱角者，即少角之右生者也，一本謂之右角者是也。推推然者，比之隨隨然者，似有向前之義耳。判角者，太角之下也。左足少陽之下，即膽之經脈穴道行於下體者是也。栝栝然者，其體有度也。】
【`張志聰`曰：足厥陰風木主氣。佗佗，美也，如木之美材也。比，量也，和也。夫五音主五運之化氣，三陽應六氣之司天，五音之合於三陽者，應歲運之干支相合也。足厥陰與足少陽相合，以一陰而合左右太少之四陽者，應地居天之中，而天運於上下左右也。大謂之釱，即太角也。太角之人，比於左足少陽，釱角之人，比於右足少陽，少陽之上，遺遺推推然者，下文之所謂足少陽之上，血氣盛則通髯美長也。遺遺，謙下之態，如枝葉之下垂也。推推，上進之態，如枝葉之上達也。半謂之判，即少角也。左角之人，比於右足少陽，判角之人，比於左足少陽，少陽之下，隨隨栝栝然者，下文所謂足少陽之下，血氣盛則脛毛美長外踝肥也。隨隨，從順之態，如木體之委曲也。栝栝，正直之態，如木體之挺直也。】
【`仇汝霖`曰：左右手足，即[陰陽繫日月]論之手合十干，足合十二支也。】

火形之人，比於上徵，似於赤帝。其為人，赤色，廣䏖，銳面，小頭，好肩背髀腹，小手足，行安地，疾心，行搖肩，背肉滿，有氣；輕財，少信，多慮，見事明，好顏，急心，不壽暴死。能春夏不能秋冬，秋冬感而病生，手少陰核核然。質徵之人，比於左手太陽，太陽之上肌肌然。少徵之人，比於右手太陽，太陽之下慆慆然。右徵之人，比於右手太陽，太陽之上鮫鮫然。質判之人，比於左手太陽，太陽之下支支頤頤然。 【 䏖，音印。慆，音滔。】
【`馬蒔`曰：此言火形之人有全偏之分也。火主南方，其音徵，其色赤，故火形之人，似於上天之赤帝。色赤者，火之色赤也。䏖者，脊肉也。廣䏖者，火之中勢熾而廣大也。面銳頭小者，火之炎上者必銳且小也。好肩背髀腹者，火之自下而上，漸大而狹，故謂之好也。手足小者，火之旁及之勢小也。行安地者，火必著地而起也。疾心者，火勢猛也。行搖肩者，火之勢搖也。背肉滿者，即廣䏖之義也。有氣者，火有氣勢也。此自其體而言耳。輕財者，火性義發而不聚也。少信者，火性不常也。多慮而見事明者，火性通明而旁燭也。好顏者，火色光明也。急心者，火性急也。不壽暴死者，火勢不久也。耐春夏者，火令行於暑時也。不耐秋冬者，火畏水也。此自其性而言耳。故秋冬有感於邪，則病易生。手少陰心經屬火，其經脈穴道之行於分部者，若核核然有真實之義。下文言手太陽小腸經者，以心與小腸為表裏耳。質徵之人者一本之，所謂太徵之人者是也。後有手太陽之上，血氣盛則多鬚而多肉以平，血氣皆少則面瘦惡色等語，則此手太陽之上，即指小腸經之脈，几經脈穴道之行於上體者是也。肌肌然者，此經分部有肌肉充滿之義也。少徵之人者，生為太徵，而此當為少徵也。後有手太陽之下，血氣盛則掌肉先滿，血氣皆少則掌瘦以寒等語，則此手太陽之下，如小腸經之脈，凡經脈穴道之行於下體者是也。滔滔者，饒治之義也。右徵之人者，以其居右之下也。鮫鮫者，踴躍之義也。質判之人者，以其居質徵之下，故曰質判。判亦半之義也。支支者，支持之義。頤頤者，垂下之義也。】
【`張志聰`曰：耐春夏者，木火相生之時，不耐秋冬者，火畏涼寒也，故秋冬感而病生焉。手少陰君火主氣，核核如火之神明正直也。手少陰與手太陽相合。質者，火之形質也。質徵即太徵，質判即少徵也。質徵之人，比於左手太陽，右徵之人，比於右手太陽，太陽之上，肌肌鮫鮫然者，下文之所謂手太陽之上，血氣盛則有多鬚面多肉以平也。少徵之人，比於右手太陽，質判之人，比於左手太陽。太陽之下慆慆支支然者，下文之所謂手太陽之下，血氣盛則掌肉充滿也。慆慆，喜悅之態。支支頤頤，上下之相應也。】

土形之人，比於上宮，似於上古黃帝。其為人，黃色，圓面，大頭，美肩背，大腹，美股脛，小手足，多肉，上下相稱，行安地，舉足浮。安心，好利人，不喜權勢善附人也。能秋冬不能春夏，春夏感而病生，足太陰敦敦然。太宮之人，比於左足陽明，陽明之上婉婉然。加宮之人，比於左足陽明，陽明之下坎坎然。少宮之人，比於右足陽明，陽明之上樞樞然。左宮之人，比於右足陽明，陽明之下兀兀然。 【 稱、好，並去聲。】
【`馬蒔`曰：此言土形之人，有全偏之分也。中央主土，其音宮，其色黃，故土形之人，比於上宮，似於上古之黃帝。曰：上古者，以別於本帝也。色黃者，土之色黃也。面圓者，土之體圓也。頭大者，土之體平也。肩背美者，土之體厚也。腹大者，上之體闊大也。股脛美者，土之體肥也。小手足者，土本大亦可以小也。多肉者，土主肉也。上下相稱者，土自上而下，其體如一也。行安地者，土體安重也。舉足浮者，土揚之則浮也。此自其體而言耳。安心者，土不輕動也。好利人者，土以生物為德也。不喜權勢善附人者，土能容垢納汙，不棄賤趨貴也。耐秋冬者，土喜滋潤也，不耐春夏者，土畏亢燥也。故春夏有感於邪，則病易生，此自其性而言耳。足太陰者，脾經也，其經脈穴道所行之分部，皆敦敦然有敦重之義，猶《素問》[五常政]大論篇之所謂敦阜也。下文言足陽明胃經者，以脾與胃為表裏耳。太宮之人者，居左之上，當為太宮也，後有足陽明之上，血氣盛則髯美長，血少氣多則髯短，故氣少血多則髯少，血氣皆少則無髯兩吻多畫等語，則此足陽明之上，乃胃經之脈，凡經脈穴道之行於上體者是也。婉婉者，有委曲之義也。加宮者，居左太宮之下也。後有足陽明之下，血氣盛則下毛美長至胸，血多氣少則下毛美短至臍，血少氣多則肉而善瘃，血氣皆少則無毛，有則稀，枯悴善痿厥足痺等語，則此足陽明之下，乃胃經之脈，凡經脈穴道之行於下體者是也。坎坎者，亦持重之義。少宮居於右，故曰少。樞樞者，有拘守之義。左宮之人當為右宮之人。兀兀者，獨立不搖之義也。】
【`張志聰`曰：頭大者，土之高阜也。腹大者，土之闊充也。股脛美者，充於四體也。小手足者，土溉四旁，至四末而土氣漸微也。上下相稱者，土豐滿也。安心者，土性靜也。耐秋冬者，土得令也。不耐春夏者，受木剋而土燥也。故春夏感而病生焉。足太陰濕土主氣，敦敦然者，有敦厚之道也。足太陰與足陽明相合。太宮之人，比於左足陽明，少宮之人，比於右足陽明，陽明之上，婉婉樞樞然者，下文之所謂足陽明之上，血氣盛則髯美長也。婉婉，和順之態，土之德也。樞樞，如樞轉之持重，土之體也。加宮，土之加厚，比上宮也。加宮之人，比於左足陽明；左宮之人，比於右足陽明。陽明之下，坎坎兀兀然者，下文之所謂足陽明之下，血氣盛則下毛美長至胷也。坎坎然者，行地之或安或浮，如山路之不平也。兀兀，不動貌，如平陸之安夷也。】
【`仇汝霖`曰：東南為左，西北為右。天闕西北，地陷東南。加宮者，右宮也。蓋西北之地，高厚而多山嶽，故曰加宮。】

金形之人，比於上商，似於白帝。其為人，方面，白色，小頭，小肩背，小腹，小手足，如骨發踵外，骨輕。身清廉，急心，靜悍，善為吏。能秋冬不能春夏，春夏感而病生，手太陰敦敦然。釱商之人，比於左手陽明，陽明之上廉廉然。右商之人，比於左手陽明，陽明之下脫脫然。左商之人，比於右手陽明，陽明之上監監然。少商之人，比於右手陽明，陽明之下嚴嚴然。
【`馬蒔`曰：此言金形之人，有全偏之分也。西方生金，其音商，其色白，故金形之人，比於上商，似於上天之白帝。面方者，金之體方也。色白者，金之色白也。頭肩背腹俱小者，金體沉重而不浮大也。手足小如骨發踵外者，金之旁生者必小，而其足跟之外，如另有小骨發於踵外也。骨輕者，金無骨，故其骨則輕也。身清廉者，金之體冷而廉靜，不染他汙也。此自其體而言耳。急心者，金性至急也。靜悍者，金之性不動則靜，動之則悍也。善為吏者，金主肅殺有威也。耐秋冬者，金令王於凉寒之候也。不耐春夏者，金畏火也。故春夏有感於邪，則病易生。此自其性而言耳。手太陰肺經屬金，凡其經脈穴道所行之分部，敦敦然者，有敦重之義也。下文言手陽明大腸經者，以肺與大腸為表裏耳。釱商之人，上文以釱角屬右，則此當云太商之人也。後有手陽明之上，血氣盛則髭美，血少氣多則髭惡，血氣皆少則無髭等語，則此手陽明之上，凡經脈穴道之行於上體者是也。廉廉然者，有稜角之義也。右商之人，疑是左商之人，後有手陽明之下，血氣盛則腋下毛美，手魚肉以溫，血氣皆少，則手瘦以寒等語，則此手陽明之下，乃大腸經之經脈穴道行於下體者是也。脫脫然者，無累之義也。左商之人，當是右商之人。監監然者，有所制也。嚴嚴然者，不敢肆也。】
【`張志聰`曰：頭腹肩背俱小者，金質收歛而不浮大也。小手足如骨發踵外骨輕者，金體堅剛而骨勝也。急心靜悍者，金質靜而性銳利也。善為吏者，有斧斷之才也。秋冬者，金水相生之時。不能春夏者，受木火之制也，故春夏感而病生焉。手太陰燥金主氣，敦敦然者，如金體之敦重也。手太陰與手陽明相合。釱商之人，比於左手陽明，左商之人，比於右手陽明，陽明之上，廉廉監監然者，下文之所謂手陽明之上，血氣盛則髭美也。廉廉，如金之潔而不污；監監，如金之鑒而明察也。右商之人，比於左手陽明；少商之人，比於右手陽明，陽明之下。脫脫嚴嚴然者，下文之所謂手陽明之下，血氣盛則腋下毛美，手魚肉以溫也。脫脫，如金之堅白，涅而不緇。嚴嚴，如金之整肅也。】
【`仇汝霖`曰：五行五音，上應五星。故曰似於蒼帝者，上應歲星也；似於白帝者，上應太白也。】

水形之人，比於上羽，似於黑帝。其為人，黑色，面不平，大頭，廉頤，小肩，大腹，動手足，發行搖身，下尻長，背延延然。不敬畏，善欺紿人，戮死。能秋冬不能春夏，春夏感而病生，足少陰污污然，太羽之人，比於右足太陽，太陽之上頰頰然。小羽之人，比於左足太陽，太陽之下紆紆然。眾之為人，比於右足太陽，太陽之下潔潔然。桎之為人，比於左足太陽，太陽之上安安然。
【`馬蒔`曰：此言水形之人，有全偏之分也。北方主水，其音羽，其色黑，故水形之人，比於上羽，似於上天之黑帝。色黑者，水之色黑也。面不平者，水上有波也。頭大者，水面不銳也。頤廉有角者，水流四達也。肩小者，水之自高而瀉下者，其高處不大也。腹大者，水之腹大而善藏物也。手足動及發行必搖身者，水流而達也。下尻長者，水流必長也。背延延然，亦長意。此自其體而言耳。不敬畏者，水決而不可遏也。善欺紿者，水性不實也。戳死者，水滅體消也。耐秋冬者，水以秋冬不虧也。不耐春夏者，水以火而沸也。此自其性而言耳。故春夏有感於邪，則病易生。足少陰腎經屬水，故其經脈分部，皆污污然如有所依著也。下文言足太陽膀胱經者，以腎與膀胱為表裏耳。太羽之人，比於右足太陽者，當為左足太陽，後有足太陽之上，血氣盛則美眉，眉有毫毛，血多氣少則惡眉面多少理，血少氣多則面多肉，血氣和則美色等語，則此足太陽之上者，凡膀胱經經脈穴道之行於上體者是也。頰頰然者，其盈滿如兩頰也。小羽者，少羽也，比於左足太陽，後有足太陽之下，血氣盛則跟肉滿，踵堅，氣少血多則瘦，跟空，血氣皆少則善轉筋踵下痛等語，則此足太陽之下，凡膀胱經經脈穴道之行於下體者是也。紆紆然者，有周旋之義也。眾之為人，桎之為人未詳，意水形之人為戮死，則此曰眾者常人也，曰桎者，受桎梏之人也。潔潔然者，獨行之義也。安安然者，自如之義也。】
【`張志聰`曰：頭大者，水面平闊也。頤乃腎之部，廉頤者，如水之清濂也。小肩大腹者，水體之在下也。動手足者，水流於四旁也。發行身搖者，水動而不靜也。下尻長者，足太陽之部，如水之長也。背主督脈，背延延然，太陽之水上通於天也。水懦弱，民狎而玩之，則多死焉，故人不敬畏而善欺紿人也。戮死者，少因戮力勞傷而死，蓋水質柔弱而不宜過勞也。秋冬者，金水相生之時，春時木泄水氣，夏時火熯水涸也，故春夏感而病生焉。足少陰寒水主氣，污污然者，卑下之態，如川澤之納污也。足少陰與足太陽相合。太羽之人，比於右足太陽，桎之為人，比於左足太陽，太陽之上，頰頰安安然者，下文之所謂足太陽之上，血氣盛則美眉，眉有毫毛也。頰，俠輔也。頰頰然者，謂太陽在上，如有俠輔而尊貴也。安安然者，安然而不動也。少羽之人，比於左足太陽，眾羽之人，比於右足太陽，太陽之下，紆紆潔潔然者，下文之所謂足太陽之下，血氣盛則跟肉滿踵堅也。紆紆，紆洄之態，如水之洄旋也。潔潔，如水之清潔也。曰眾之為人者，謂居海濱平陸之大眾，如水之在下而形體清潔也。桎之為人者，謂居岡陵山谷之人民，如山之在上安然而不動也。蓋水性動而不靜，故水形之人，動手足，發行搖身，如居於高陵山谷之中，受加宮之所勝制，則手足如桎梏而安然不動矣。蓋言五形之人，有居海濱傍水者，有居山陵高阜者，有居平原污下者，五方雜處之不同也。又如釱角之人，居於東方，質徵之人，生於南土，則木火之性更偏甚矣。如少商之人，居於南土，少羽之人，處於加宮之山陵高阜，又各有所調制矣。蓋人之五形，本於五方五行之所生，故各因其所居之處，而又有生制之甚衰，故以此義申明於五形之末。】
【`倪仲宣`曰：不曰左羽右羽，而曰眾之為人，桎之為人，此即以眾桎而為左右也。東南為左而地土卑下，西北為右而土阜山高也。】

是故五形之人二十五變者，眾之所以相欺者是也。
【`馬蒔`曰：此聰結上文五行之人，有二十五等之異者，乃眾人之難辨而易欺者也。】
【`仇汝霖`曰：言此五行之人二十五變者，乃眾人中之所以相偏欺者也。眾人者，謂平常之人，得五行五音之全者也。`倪仲宣`曰：下文曰形色相得者，富貴大樂，謂木形之人，其色蒼，火形之人，其色赤，此偏欺之人也。】

黃帝曰：得其形不得其色，何如？
岐伯曰：形勝色、色勝形者，至其勝時年加，感則病行，失則憂矣。形色相得者，富貴大樂。
黃帝曰：其形色相勝之時，年加可知乎？
岐伯曰：凡年忌下上之人，大忌常加。七歲、十六歲、二十五歲、三十四歲、四十三歲、五十二歲、六十一歲，皆人之大忌，不可不自安也。感則病行，失則憂矣。當此之時，無為姦事，是謂年忌。
【`馬蒔`曰：此言形色貴於相得，或有相勝者，而復加年忌，則輕者病而重者憂也。下文言五行之形，則已得其形也，但形與色必有相得，若得其形而猶未得其色，帝之所以疑也。伯言人有形勝色者，如木形人而黃色現也。有色勝形者，如木形人而白色現也。但此等之人，不以本形之本色以見，而有他色來見，至其形色相勝之時，值有年忌相加，則感之而病行，倘有疏失，則甚可憂矣。如得本形本色相得者，其年當富貴大樂也。帝又以形色相勝之時，年忌相加者為問，伯言凡所謂年忌者，乃各經下上之人大忌，其常加也，如太角之人，比於左足少陽之上，判角之人，比於左足少陽之下，是屬木之人也，遇下文所值之年而其色青，是謂形色相得者，富貴大樂。其色黃者，是謂形勝色，其色白者，是謂色勝形，而復有年忌相加，此感則病行，而失則可憂也。年忌何如？大凡人方七歲是陽之少也，再加九歲，乃十六歲，再加九歲，乃二十五歲，再加九歲，乃三十四歲，再加九歲，乃四十三歲，再加九歲，乃五十二歲，再加九歲，乃六十一歲，蓋九為老陽，而陽極必變，故此皆為人之大忌，不可不自安其分也。當此各年之時，毋為姦淫之事，猶可自免，否則形色不相得而相勝，值此年忌加之斯，感則病行而失則憂矣。】
【`仇汝霖`曰：形勝色者，如太角之人，其色黃，色勝形者，如太宮之人，其色青也。夫形者，五行之體也，色者，五形之氣也，形氣相得，感天地之生成，故主富貴大樂。下上之人者，謂左右太少之上下，合手足三陽之人，而三陰之人不與焉。年加者，始於七歲，每加九年，乃形色不相得者之所大忌也。夫七歲者，少陽也，加九年乃十六歲，再加九年乃二十五歲，蓋以手足三陽之人，始於七歲之少陽，再加窮九之老陽，陽亢極而有悔矣。凡此相加之年，皆為斯人之大忌，不可不自安其分也，如感之則病形，有所疏失，失則憂矣。】
【`倪仲宣`曰：五形合手足之三陰，故雖逢陽九，不以為忌，若變而為太少左右者，此手足之三陽，故為大忌也。】

黃帝曰：夫子之言脈之上下，血氣之候，以知形氣，奈何？
岐伯曰：足陽明之上，血氣盛則髯美長；血少氣多則髯短；故氣少血多則髯少；血氣皆少則無髯，兩吻多畫。足陽明之下，血氣盛則下毛美長至胷；血多氣少則下毛美短至臍，行則善高舉足，足指少肉，足善寒；血少氣多則肉而善瘃；血氣皆少則無毛，有則稀，枯瘁，善痿厥，足痺。 【 瘃，音祝。吻，音刎。】
【`馬蒔`曰：此言足陽明之體有上下，而氣血多少必見於外形也。足陽明胃之上，凡經脈穴道之行於上體者，如巨窌穴挾鼻旁，地倉穴挾口吻，皆謂之上而髯之所生者也。上脣之所生者為髯，故血氣皆盛，則髯美且長；如血之氣多，則髯雖有而必短；若氣少血多，則髯雖有而必少，至於血氣皆少，則其髯全無，止兩吻多畫耳。吻者，口旁也。足陽明胃之下，凡經脈穴道之行於下體者，如歸來穴在水道之下，氣衝穴在鼠鼷之上，乃下毛之所生也。故血氣皆盛，則下毛必美且長，至胷亦有之。如血多氣少，則下毛雖美必短，僅生至於臍耳。且行則舉足必高，其足指少肉，且多冷而不溫。若血少氣多，則其分肉善生寒瘡，至於血氣皆少，則下毛全無，有亦稀少，枯瘁，而善成痿、厥、痺之三證也。】
【`張志聰`曰：以下八節，申明形者乃皮脈肉筋骨，然借皮肉經脈之血氣，以生養此形，而有上下盛衰之不同也。夫生長鬚毛者，乃充膚熱肉澹滲皮毛之血氣，然手足三陽之氣血，各因本經之經脈所循之處，而各分皮部，故帝問脈之上下血氣之候，以知形氣，蓋以各經脈絡所循之上下候之，以知形中之氣血也。形者，謂皮肉筋骨也。足陽明之脈，其上行者挾口環脣，下交承漿，是以皮膚之血氣盛，則髯美而長，血少氣多而髯短，氣少血多則髯少，氣血皆少則無髯，蓋血盛則澹滲皮膚而生毫毛。氣者，所以熏膚充身澤毛者也，是以在上之鬚眉，在下之毫毛，皆借皮膚之氣血以生長，故氣少則髯少，血少則髯短，血氣皆少則無髯矣。血氣少而不能充皮膚，肥腠理，故兩吻多畫，蓋肌肉不得充滿而多瘦紋也。足陽明之脈，其下行者，循膺胷，下臍腹，從膝臏而至足跗，故在下皮膚之血氣盛，則下毛美而長至胸，血多氣少則下毛美短至臍，血氣皆少則無毛，雖有亦稀而枯瘁也。足指少肉，足善寒者，氣之所以熏膚充身澤毛者也。瘃者，手足寒冷之凍瘡。血少則肉而善瘃者，血之所以溫膚熱肉者也。痿厥足痺者，血氣少而不能榮養筋骨也。此言二十五人之形者，皮脈肉筋骨也，然皮肉筋骨之間，又借血氣之所資益，而有上下盛衰之不同也。】

足少陽之上，氣血盛則通髯美長；血多氣少則通髯美短；血少氣多則少鬚；血氣皆少則無鬚；感於寒濕，則善痺骨痛爪枯也。足少陽之下，血氣盛則脛毛美長，外踝肥；血多氣少則脛毛美短，外踝皮堅而厚；血少氣多則胻毛少，外踝皮薄而軟；血氣皆少則無毛，外踝瘦無肉。
【`馬蒔`曰：此言足少陽之體有上下，而血氣多少，必見於外形也。足少陽者，膽經也。足少陽之上，凡經脈穴道之行於上者，如風池、腦空、正靈之類，皆行於耳後者，今曰通髯，有關於膽經，所謂通髯者，乃連鬢而生者也，其氣脈本相貫耳。故氣血盛則通髯美而且長，血多氣少則通髯雖美而短，若血少氣多，則雖有鬚而少，至於血氣皆少，則其鬚全無，下脣所生者為鬚，感於寒濕則善成痺病，其骨必痛，爪必枯。足少陽之下，如陽陵泉以至下之絕骨者是也。故血氣盛則足脛之毛，美而且長，外踝必肥，蓋膽經之脈行於外踝也。若血多氣少，則足脛之毛，美而必短，其外踝之皮，必堅而厚。若血少氣多，則足胻之毛必少，其外踝之皮薄而且軟。至於血氣皆少，則脛胻必皆無毛，其外踝亦瘦而無肉也。】
【`張志聰`曰：足少陽之經脈，其上行者，循於耳之前後，加頰車，下頸項，是以皮膚之血氣盛，則通髯美長，血多氣少，則通髯美短。蓋鬚髮乃血之餘，是以血多氣少，雖短而亦美也。在外者，皮膚為陽，筋骨為陰。病在陽者名曰風，病在陰者名為痺。爪者筋之餘，血氣皆少，不能榮養筋骨，以致寒濕之邪，留痺而為骨痛爪枯也。其經脈之下行者，循膝外廉下輔骨之前，抵絕骨之端，下出外踝之前，循足跗上，是以在下皮膚分肉之血氣盛，則脛毛美長，外踝肥，血多則皮堅而厚，血少則皮薄而軟，蓋血之所以澹滲於皮膚者也。】

足太陽之上，血氣盛則美眉，眉有毫毛；血多氣少，則惡眉，面多少理；血少氣多則面多肉；血氣和則美色。足太陽之下，血氣盛則跟肉滿，踵堅；氣少血多則瘦，跟空；血氣皆少則善轉筋，踵下痛。
【`馬蒔`曰：此言足太陽之體有上下，而氣血多少，必見於外形也。足太陽者，膀胱經也。足太陽之上，凡經脈穴道之行於上體者，如睛明、攢竹，乃眉之所生也。故血氣盛則其眉必美，且有毫毛；若血多氣少則其眉雖有而必惡，其面少紋理；若血少氣多，則面肉必多；若血氣和則面色必美也。足太陽之下，凡經脈穴道之行於下體者，如崑崙，僕參，皆在於下跟者也。故血氣盛則足跟之肉必滿，而其踵必堅；若氣少血多，則跟必瘦而無肉則空；至於血氣皆少，則常有轉筋之疾而踵下必多痛也。】
【`張志聰`曰：足太陽之脈，起於目內眥，循兩眉而上額交巔，是以皮膚之血氣盛，則眉美而眉有毫毛也。夫充膚熱肉，生鬚毛之血氣，乃後天水穀之所生，在上之髭鬚，在下之長毛，皆生於有生之後。眉乃先天所生，故美眉者，眉得血氣之潤澤而美也。毫毛者，眉中之長毛，因血氣盛而生長，亦後天之所生也。惡眉者，無華彩而枯瘁也，少理當作小理，面多小理者，多細小之紋理。蓋氣少而不能充潤皮膚也。血少氣多則面多肉，氣之所以肥腠理也。　《內經》云：心之合脈也，其榮色也。[平脈]篇曰：緩則陽氣長，其色解，其顏光。血氣和者，謂經脈皮膚之血氣和調，則顏色鮮美也。蓋五臟六腑之俞，皆出於太陽之經，太陽為諸陽主脈也。轉筋踵下痛者，血氣少而不能榮養筋骨也。】

手陽明之上，血氣盛則髭美；血少氣多則髭惡；血氣皆少則無髭。手陽明之下，血氣盛則腋下毛美，手魚肉以溫；氣血皆少則手瘦以寒。
【`馬蒔`曰：此言手陽明之體有上下，而血氣多少必見於外形也。手陽明者，大腸經也。手陽明之上，如禾髎穴在鼻孔之旁，迎香穴在水溝之旁，皆穴道之行於上而髭之所生者也。承漿穴以下所生者為髭，故血氣盛則其髭必美。若血少氣多則有髭必惡，若血氣皆少則其髭全無矣。手陽明之下，如肩髃臂臑近於腋，合谷、三間、二間、商陽行於指，故血氣盛則腋下之毛必美，其手魚際之肉必溫，若氣血皆少，則其手必瘦而冷也。】
【`張志聰`曰：手陽明之脈，其上行者，挾口交人中，上挾鼻孔，是以皮膚之血氣盛則髭美。惡者，稀而枯瘁也。其經脈之下行者，循臑臂，上入兩筋之間，出合谷，故血氣盛則腋下毛美，而手魚肉以溫，血氣皆少，則手瘦以寒也。】
【`仇汝霖`曰：手陽明之脈，出合谷兩骨之間，手魚肉乃手太陰之部分，陽明之血氣盛，而手魚肉以溫者，臟腑之血氣互相交通者也。】

手少陽之上，血氣盛則眉美以長，耳色美；血氣皆少則耳焦惡色。手少陽之下，血氣盛則手卷多肉以溫；血氣皆少則寒以瘦；氣少血多則瘦以多脈。
【`馬蒔`曰：此言手少陽之體有上下，而氣血多少必見於外形也。手少陽者，三焦經也，三焦之脈，行於上者，如翳風、瘛脈、顱顖、角孫皆近於耳，絲竹空則近於眉，故血氣盛則其眉必美而且長，其耳之色必美，若血氣皆少，則其耳必焦而色必惡也。手少陽之脈，行於下者，如外關、陽池、中渚、液門，皆行於手背也，故血氣多則卷手而視之，多肉以溫，若血氣皆少，則手必冷而且瘦，至於氣少血多，則筋脈雖多而亦瘦矣。】
【`張志聰`曰：手少陽之脈，其上行者，出走耳前，交頰上，至目銳眥，是以皮膚之血氣盛，則眉美以長，長者，即生毫毛之意也。其下行者，從肩臑肘臂以上，出於手腕，故血氣盛則手卷多肉以溫。蓋手少陽之血氣循於表，腕盛則皮緩肉淖，故善於卷握也。多脈者，皮肉瘦而脈絡多外見也。`仇汝霖`曰：陽氣者，所以溫分肉，充皮膚，肥腠理者也，是以氣少則皮肉瘦而多脈。】

手太陽之上，血氣盛則有多鬚，面多肉以平；血氣皆少則面瘦惡色。手太陽之下，血氣盛則掌肉充滿，血氣皆少則掌瘦以寒。
【`馬蒔`曰：此言手太陽之體有上下，而氣血多少必見於外形也。手太陽者，小腸也，手太陽之上，如天容在曲頰之後，顴髎在骫骨之下，故血氣盛則其鬚多，面肉且多而平，血氣皆少，則其面瘦而其色惡也。手太陽之下，如腕骨、後谿、前谷、少澤之類，皆行於手，故血氣盛則掌肉充滿，血氣皆少則掌瘦而冷也。】
【`張志聰`曰：手太陽之脈，其上行者，循於顴頰耳鼻目眥之間，是以皮膚之血氣盛，則有多鬚，面多肉以平，血氣皆少，則面瘦色惡。太陽為諸陽主氣也，其下行者，循肩臑肘臂，而下出於手腕，是以血氣盛則掌肉充滿，血氣皆少則掌瘦以寒也。以上論手足三陽之血氣，各循本經之部分，充膚熱肉，澹滲皮毛，肥腠理，濡筋骨，以養二十五變之形。如血氣皆少，則又不能佗佗遺遺之自然矣。】

黃帝曰：二十五人者，刺之有約乎？
岐伯曰：美眉者，足太陽之脈氣血多；惡眉者，氣血少。其肥而澤者，血氣有餘；肥而不澤者，氣有餘血不足；瘦而無澤者，氣血俱不足。審察其形氣有餘不足而調之，可以知逆順矣。
【`馬蒔`曰：此即膀胱經一部之外形，以驗血氣之盛衰，是乃行刺之約法也。足太陽膀胱經之脈，自頭行背以至於足，周一身之長，左右共一百二十六穴，故即此一經，而一身之氣血可驗矣。在上見於眉，在下見於身，故眉之美者，則足太陽之氣血俱多也，眉之惡者，則足太陽之氣血必少也。其體肥而且澤，是血氣皆有餘也。若肥而不澤，則氣盛而血少耳。若瘦而無澤，則氣血俱不足耳。審察其形氣之有餘不足，而盛則瀉之，虛則補之，可以知當補而補當瀉而瀉之為順，反此則為逆矣。】
【`張志聰`曰：此言足太陽之主脈也。二十五人之形者，皮脈肉筋骨也。以五形之人論之，則當手少陰主脈，今變為二十有五，合於手足之三陽，故以足太陽主脈。蓋十二經脈之俞，皆會於足太陽之經也。故美眉者，足太陽之脈，氣血多也；惡眉者，足太陽之脈，氣血少也；其肌肉肥而顏色潤澤者，手足三陽之脈，血氣皆有餘也。蓋足太陽為諸陽主脈，太陽之脈，氣血盛而美眉，則諸陽之脈，血氣皆有餘而肌肉肥澤矣。故當再審察其皮膚分肉之氣血有餘不足而調之，可以知逆順矣。逆順者，皮膚經脈之血氣，交相逆順而行者也。知逆順之有餘不足，則知所以調之矣。】
【`倪仲宣`曰：按[口問]篇論足太陽之精氣行於脈外，以濡空竅，十二奇邪之走空竅，獨取足太陽之外踝。此篇論太陽為諸陽主脈，而諸陽脈之血氣有餘不足，皆以足太陽為準繩。蓋太陽之上，寒水主之，在天為陽，在地為水，在人即為精氣，是以足太陽為諸陽主氣，而又為諸陽主精血也。】

黃帝曰：刺其諸陰陽奈何？
岐伯曰：按其寸口人迎，以調陰陽。切循其經絡之凝濇，結而不通者，此於身皆為痛痺，甚則不行，故凝濇。凝濇者，致氣以溫之，血和乃止。其結絡者，脈結血不行，決之乃行。故曰，氣有餘於上者，導而下之；氣不足於上者，推而休之；其稽留不至者，因而迎之。必明於經隧，乃能持之。寒與熱爭者，導而行之；其宛陳血不結者，則而予之。必先明知二十五人，則血氣之所在，左右上下，刺約畢也。
【`馬蒔`曰：此言刺各經之有約法也，上文止以膀胱一經為言，故帝以刺諸經為問。伯言按其寸口，可以調陰經，即經脈、終始、禁服等篇，所謂寸口一盛病在足厥陰，一盛而躁病在手厥陰；寸口二盛病在足少陰，二盛而躁病在手少陰；寸口三盛病在足太陰，三盛而躁病在手太陰。按其人迎，可以調陽經，即諸篇所謂人迎一盛病在足少陽，一盛而躁病在手少陽；人迎二盛病在足太陽，二盛而躁病在手太陽；人迎三盛病在足陽明，三盛而躁病在手陽明。切循其各經絡之有凝濇否，內有結而不通者，此於身當為痛痺，甚則不能起而行也，當留鍼以補，而致其氣以溫之，候至血和乃止鍼耳。及有結於絡脈者，惟其脈結則血不行，必決之以出血，則血乃行也。大凡病之氣有餘於上者，則病在上求之下，當鍼其穴之在下者，以導而下之。氣不足於上者，則乃刺其上穴，乃推其鍼而久留以休息之，候其氣至可也。如鍼已稽留，而氣尚未至，必因而迎之，隨即有以推之耳。凡此者，必先明於各經經脈之隧，然後可持鍼以刺之。其間有寒熱相爭者，則導而行之，有氣鬱陳而血未結者，必側臥其鍼以刺之，側其鍼而予之，然又必先明於二十五人之形，則血氣之多少有無，病之左右上下，皆能悉知無遺，而後可以施鍼耳。此則刺法之約所以畢也。】
【`張志聰`曰：此言手足三陰三陽皮膚分肉間之氣血，皆從臟腑之經隧，而外出於形身者也。蓋二十五變之形者，皮脈肉筋骨也。是以上節論脈之血氣，此節論皮肉筋骨之氣血焉。諸陰陽者，足之少陰太陰厥陰，手之少陰太陰，以應五音五行之人也。手之太陽陽明，足之少陽太陽陽明，以應左右太少二十五變之人也。諸陰陽之血氣，所以充膚熱肉，滲澤皮毛，肥腠理，濡筋骨者，皆從本臟本腑之經隧，而出於孫絡皮膚，各並本經之脈絡，以分界畔，此非經脈之血氣，故當按其寸口人迎，以知陰陽之有餘不足而調之，切循其經絡之凝濇結而不通者。皆為作皆有，此於形身中，皆有邪痺於皮肉筋骨之間，甚則留而不行，以致經絡之血氣有所凝濇，蓋充膚熱肉之氣血，從內之經隧，而外出於孫絡皮膚，此因邪閉於絡脈之外，氣血不得外行，以致凝濇於經絡而不行，當致諸陽之氣以溫之，則寒痺解而血得以和於外矣。其結絡者，血氣留結於脈內，以致脈結而血不行，又當決之使行，蓋邪閉於皮腠，而致經絡之凝濇者，當理其氣血，結於脈絡者，當決其血也。故曰，氣有餘於上者，導而下之，不足於上者，推而上之，蓋氣血之出於皮膚，而又有上下有餘不足之分者，因絡脈所出於上下，有疏通阻滯之不同也。其有稽留於經絡中而不至者，因而迎之，此必明於經隧，乃能持之。經隧者，五臟六腑之大絡也。胃海所出之氣血，而布散於天下者，從臟腑之大絡而出於孫絡皮膚，大絡雖與經脈繆處，然上下左右與經相干，而布於四末，蓋並經而外出於皮部，各隨本經之脈以分界限。是以足陽明之上，血氣盛則髯美長，足太陽之上，血氣盛則美眉也。寒與熱爭者，陰陽之血氣混亂也，故當導而行之，使各歸於本部。蓋手足三陰三陽之血氣，行於皮膚分肉之間，如不分界畔，則混亂交爭矣。宛陳者，陳莝之物，宛積於腸胃之內，以致血氣不至，此不因於血結於脈絡而不通，故當則而予之。蓋用逐陳莝之法則而予奪之也。此手足三陰三陽之血氣，本於胃腑之所生，從經隧而外出，故必先明知二十五人，則血氣之所在，左右上下刺之，約法畢矣。如知少宮太宮之人，則知比於足之陽明，而足陽明之脈，其上行者，挾口環脣，則知經隧之絡脈，亦絡於口脣，而皮膚之氣血，亦分部於口脣也。`仇汝霖`曰：此皆為痛痺之皆字，照應氣有餘於上或不足於上，蓋十二經隧之絡脈孫絡，與十二臟之經脈絡脈，並行於形身之上下，若此身中皆為痛痺，則十二經隧之絡脈，皆為之不通。如止痺於足陽明之上，則陽明之上氣不足而下氣有餘矣；若止痺於足陽明之下，則陽明之下氣不足而上氣有餘矣。痺在陽明之部分，則知陽明之氣血結而不通，又不涉於諸陰陽之絡矣。此蓋假痛痺以申明皮膚分肉之氣血，各並本經而出，各從本經經脈所循之上下，而各分界畔者也。】

# 五音五味
★ 靈樞·五音五味篇第六十五
【`馬蒔`曰：內論人身合五音、五穀、五果、五畜等義，故名篇。】

右徵與少徵，調右手太陽上。
【`馬蒔`曰：接前篇右徵之人比於右手太陽，太陽之上鮫鮫然。又云，手太陽之上，血氣盛則有多鬚，面多肉以平，血氣皆少則面瘦惡色。故此曰右徵之人，當調右手太陽上，蓋言小腸經脈氣穴道之行於上者是也，正以火人而調火部耳。前篇言少徵之人，比於右手太陽，太陽之下慆慆然。又云手太陽之下，血氣盛則掌肉充滿，血氣皆少則掌瘦以寒。然則少徵之人，當調右手太陽之下，而此亦與右徵之人，同調右手太陽之上，則以下為上，其上下字必有誤矣。】
【`張志聰`曰：此承上篇謂五音之人血氣不足者，當調之以五穀五畜之五味也。右徵與少徵同調手太陽上者，謂血氣上下之相通也。】

左商與左徵，調左手陽明上。
【`馬蒔`曰：前篇云，左商之人，比於右手陽明，陽明之上監監然。又云，手陽明之上，血氣盛則髭美，血少氣多則髭惡，血氣皆少則無髭。故此曰左商之人，當調左手陽明上，蓋言大腸經脈氣穴道之行於上者是也，正以金人而調金部耳。前篇比於右手陽明之右字當作左，即此節可證前篇以質徵之人，比於左手太陽上，而此以左微調左手陽明上者，則以火人而調金部，未知其所謂也。】
【`張志聰`曰：此言皮膚分肉之血氣，雖各有分部，然通融滲溉，交相往來，審經絡之相聯者，亦可以通融調治也。夫左商之人，調左手陽明上者宜矣。而左徵與少徵，應調手太陽，而同調於手陽明者，謂手太陽與手陽明之脈，並出於巨虛，而上行手足三陽之脈，皆縱橫聯絡於頭面，然雖各有界畔，而皮膚血氣之流行，交相往來，故有經脈相聯者，亦可以同調之也。是以左徵少徵之人，同調於手陽明上，且手陽明主皮膚之氣血者也，手陽明之脈，出於足陽明之巨虛上廉而上行，故太宮之人，當調足陽明上，而亦可調之手陽明上也。】

少徵與太宮，調左手陽明上。
【`馬蒔`曰：前篇以少徵之人，比於右手太陽，太陽之下慆慆然，而此以少微調左手陽明上，是以火人而調金部也，上下字必有訛耳。前篇太宮之人，比於左手陽明，陽明之上婉婉然，蓋以陽明胃經屬土，宜以太宮屬之也。此以太宮調左手陽明上，是以土人而調金部，未知其所謂也。】

右角與太角，調右足少陽下。
【`馬蒔`曰：前篇少角之人，比於右足少陽，少陽之下隨隨然。又云，足少陽之下，血氣盛則脛毛美長，外踝肥；血多氣少則脛毛美短，外踝皮堅而厚；血少氣多則胻毛少，外踝皮薄而軟；血氣皆少，則無毛，外踝瘦多肉。此以右角之人而調右足少陽之下者是也，蓋以木人而調木部耳。前篇太角之人，比於左足少陽，少陽之上遺遺然，而此以右代左，以下代上者，必有訛耳。】
【`張志聰`曰：前章云左角之人，比於右足少陽，少陽之下隨隨然，是右角之人，宜調之右足少陽下也。又云，太角之人，比於左足少陽，少陽之上遺遺然，此以太角之人，同調右足少陽下者，左右上下之相通也。】

太徵與少徵，調左手太陽上。
【`馬蒔`曰：前篇云，質徵之人，比於左手太陽，太陽之上肌肌然。又云，手太陽之上，血氣盛則有多鬚，面多肉以平；血氣皆少，則面瘦惡色。今以太徵之人，而調左手太陽之上者是也，蓋以火人而調火部耳。前篇以少徵之人，比於右手太陽，太陽之下慆慆然，而此以左代右，以上代下，必有誤耳。】
【`張志聰`曰：前篇云，質徵之人，比於左手太陽，太陽之上肌肌然，是太徵之人，當調手太陽上矣。又云，少徵之人，比於右手太陽，太陽之下慆慆然，今以太徵與少徵，同調左手太陽上，亦左右上下之相通也。】
【`仇汝霖`曰：右角與太角，故從下，少陽之氣從下而上也。太徵與少徵，故從上，太陽之火氣炎上也。】

眾羽與少羽，調右足太陽下。
【`馬蒔`曰：前篇云，眾之為人，比於右足太陽，太陽之下潔潔然。又曰，足太陽之下，血氣盛則跟肉滿踵堅，氣少血多則瘦跟空，血氣皆少則善轉筋跟下痛。此以眾羽之人，而調右足太陽之下，蓋言膀胱經脈氣穴道之行於下者是也，是以水人而調水部耳。前篇少羽之人，比於左足太陽，太陽之下紆紆然，今以右代左，必有訛耳。】

少商與右商，調右手太陽下。
【`馬蒔`曰：前篇以少商之人，比於右手陽明，右商之人，比於左手陽明，而此乃調右手太陽之下，是以金人而調火部，未知其所謂也。】
【`張志聰`曰：此以少商與右商調手太陽者，即左徵少徵之調手陽明，乃互相交通之義。】

桎羽與眾羽，調右足太陽下。
【`馬蒔`曰：前篇以桎之為人，比於左足太陽，太陽之上安安然。又云，足太陽之下，血氣盛則跟肉滿踵堅，氣少血多則瘦跟空，血氣皆少則善轉筋踵下痛。此以桎羽之人而調足太陽者是也，蓋以水形而調水部耳。其以右代左，必有訛耳。前篇眾羽之人，比於右足太陽，太陽之下潔潔然，此以眾羽之人，而調右足太陽之下者是也。】
【`張志聰`曰：前篇云，桎之為人，比於左足太陽，太陽之上安安然；眾之為人，比於右足太陽，太陽之下潔潔然。今皆調足太陽下者，太陽之氣從下而上也。】

少宮與太宮，調右足陽明下。
【`馬蒔`曰：前篇以少宮之人，比於右足陽明，陽明之下樞樞然。又云，足陽明之下，血氣盛則下毛美長至胷；血多氣少則下毛美短至臍，行則善高舉足，足指少肉，足善寒；血少氣多則肉而善瘃；血氣皆少則無毛，有則稀枯悴，善痿厥足腫。此以少宮之人而調足陽明，是以土人而調土部者是也。但以下代上則異耳。前篇以太宮之人，比於左足陽明，陽明之上婉婉然，今乃以右代左，亦為異耳。】
【`張志聰`曰：前篇云，少宮之人，比於右足陽明，陽明之下樞樞然；太宮之人，比於左足陽明，陽明之上婉婉然。以上而同調之下者，陰陽血氣，皆從下而上，足而手也。】
【`倪仲宣`曰：足多從下，蓋以下而通於上也。手多從上，蓋以上而通於下也。陰陽血氣，上下環轉之無端也。】

判角與少角，調右足少陽下。
【`馬蒔`曰：前篇以判角之人，比於左足少陽，少陽之下栝栝然。又云，足少陽之下，血氣盛則脛毛長，外踝肥；血多氣少則脛毛美短，外踝皮堅而厚；血少氣多則胻毛少，外踝皮薄而軟；血氣皆少則無毛，外踝瘦無肉。此以判角之人而調足少陽者是也，蓋以木人而調木部耳，但以右代左則異耳。前篇少角之人，比於右足少陽，少陽之下隨隨然，此以少角之人，而調右足少陽之下者是也。】
【`張志聰`曰：前篇云，判角之人，比於左足少陽，少陽之下栝栝然。夫半謂之判，判角即少角也。前篇止有太角左角釱角判角而無少角，恐傳寫之誤耳。】

釱商與上商，調右足陽明下。
【`馬蒔`曰：前篇云，釱商之人，比於左手陽明，陽明之上廉廉然。又云，手陽明之上，血氣盛則髭美；血少氣多則髭惡；血氣皆少則無髭。此以釱商之人而調右足陽明者，是以金人而調土部也。其足字當作手字，蓋手陽明則屬金矣。前篇以少商之人，比於右手陽明，陽明之下嚴嚴然；又云，手陽明之下。血氣盛則腋下毛美，手魚肉以溫；氣血皆少則手瘦以寒。此以上商而調右手陽明之下者是也。但前止有釱商、少商、右商、左商，並無上商，非此之上為誤，則彼之少為誤也。】
【`張志聰`曰：釱商主手陽明大腸，上商主手太陰肺。足陽明者，胃腑之經氣也。此以手太陰陽明而調之足陽明者，血氣生於胃腑水穀之精也。穀入於胃，乃傳之肺，蓋肺手太陰之脈，起於中焦，下絡大腸，還循胃口，上膈屬肺，肺與大腸之血氣，皆從胃腑始出，而行於手太陰陽明之經，故釱商與上商，調足陽明也。】

釱商與上角，調左足太陽下。
【`馬蒔`曰：前篇以釱商之人，比於左手陽明，陽明之上廉廉然，而此以釱商之人調左足太陽者，是以金人而調水部，未知其所謂也。按據前所屬五音而調各部，正承前篇末節言先明二十五人之形，然後可以明經隧而調陰陽，故此即二十五人之屬於五音者，而指其當調之所在也。但有以別音而互屬，則是太少左右上下陰陽等字，非前篇訛，則此篇必有訛處，以此書向無明註，而讀者不曉，錄者不慎，故不得改正之。愚欲據五行生剋大義，悉改正之，其說自明。但此經非比尋常，不敢妄更，姑俟後之君子。】
【`張志聰`曰：釱商，手陽明大腸也。足太陽者，膀胱水腑也。[營衛生會](衛氣)篇曰：水穀者常並居於胃中，成糟粕而俱下於大腸，而成下焦，滲而俱下，濟泌別汁，循下焦而滲入膀胱，是大腸與膀胱，並屬下焦，而交相通貫者也。是以釱商而調之足太陽下者，以腑氣之交通於下也。上角應足厥陰肝經，五臟之脈絡，皆不上循頭面，惟足厥陰之脈連目系上出額，與督脈會於巔，足太陽之脈，與督脈會於目之睛明而上額交巔，是足太陽與督脈厥陰，會於目而交於額也。是以上角而調之足太陽下，蓋血氣津液主於腸胃之下也。按此節論調手足之三陽，有左右上下之相通者，有手太陽而調之手陽明者，有手陽明而調之手太陽者，有手陽明而調之足陽明者，有足厥陰而調之足太陽者，陰陽之血氣，各有分部，而調治錯綜，抑經氣之交通，或魯魚之舛誤，姑從臆見箋疏，以俟後賢參正。】
【`仇汝霖`曰：此節論調左右太少之血氣，比手足之三陽，而不涉於五音之三陰，今以上商上角論調於後者，謂血氣之生始也。[營氣]篇曰：營氣之道，內穀為寶。穀入於胃，乃傳之肺，始於手太陰肺，終於足厥陰肝。其支別者，上額循巔，交於督脈，復循腹裏，下注於肺中。是以論調上商之手太陰上角之足厥陰者，謂血氣之營於臟腑十二經脈之中，而滲注於外。且前後不從本經之調治者，計十有一條，豈差誤之過半耶？學者當從氣交中求之。】

上徵與右徵，同穀麥、畜羊、果杏。手少陰，臟心，色赤，味苦，時夏。
【`馬蒔`曰：上徵右徵者，火音之人也，故五穀、五畜、五果之內，其麥羊杏皆屬火，宜火音之人，用此以調之也。】
【`張志聰`曰：此節以五穀、五畜、五果之五味，調養五音之人，及二十五變之人，蓋左右太少者，從五音之所變也。上徵者，手少陰之人也。右徵者，左右上下手足三陽之人也。上徵與右徵同者，舉一而概四也。蓋四變之人，本於五音之所出，是以五味調五音，而四變之人，亦調之以此五味也。麥成於夏，火之穀也。巳午未會成火局，羊乃火之畜也。杏色赤而味苦，心之果也。經云，五穀為養，五果為助，五畜為益。夫味歸形，氣歸精，是以五音之形，及二十五變之形，不足者當補之以味也。五音者，在氣為手少陰，在臟為心，在色為赤，在味為苦，在時為夏，此五音之所主也。右徵者，以陰而變陽也。`仇汝霖`曰：按前後二篇，並無鍼刺二字，所謂調右手太陽上，左足太陽下者，即以此五味調之也。列左右上下者，分別二十五變之人，使後學觀形，以知血氣之盛虛，非用五味之中，而有上下之分也。如用調左手太陽上，右手太陽下，總以麥穀羊畜調之也。】

上羽與太羽，同穀大豆、畜彘、果栗。足少陰，臟腎，色黑，味鹹，時冬。
【`馬蒔`曰：上羽太羽者，水音之人也，故五穀、五畜、五果之內，其大豆彘栗屬水，宜水音之人，用此以調之也。】
【`張志聰`曰：上羽，足少陰之人也。太羽者，二十五變之形也。曰右徵，曰太羽，經文錯綜其間者，舉一而左右太少，總調之以此味也。豆色黑，性沈，水之穀，彘乃水之畜，栗色黑，味鹹，腎之果也。上羽者，在經氣為足少陰，在臟為腎，在色為黑，在味為鹹，在時為冬。`倪仲宣`曰：所言足少陰臟腎者，謂大豆彘栗之味在經氣調養足少陰，在臟則調養腎也。餘臟同義。】

上宮與太宮，同穀稷、畜牛、果棗。足太陰，臟脾，色黃，味甘，時季夏。
【`馬蒔`曰：上宮太宮者，土音之人也，故五穀、五畜、五果之內，其稷、牛、棗皆屬土，宜土音之人，用此以調之也。】
【`張志聰`曰：上宮，足太陰之人也。太宮者，變而為足陽明也。稷色黃，味甘，土之穀也。牛乃土之畜。棗者，脾之果也。在經氣為足太陰，在臟為脾，在色為黃，在味為甘，在時為長夏。上宮太宮加宮左宮少宮之人，同調此穀畜之味也。】

上商與右商，同穀黍、畜雞、果桃。手太陰，臟肺，色白，味辛，時秋。
【`馬蒔`曰：上商右商者，金音之人也，故五穀、五畜、五果之內，其黍、雞、桃皆屬金，宜金音之人，用此以調之也。】
【`張志聰`曰：上商，手太陰之人也，右商，四變之形也。黍色白而秋成，金之穀也。雞屬酉而鳴於巳，酉丑，乃金之畜，桃色白，有毛肺之果。在經氣主手太陰，在臟為肺，在色為白，在味為辛，在時為秋。上商右商少商釱商左商之人，同調此穀畜之味也。】

上角與太角，同穀麻、畜犬、果李。足厥陰，臟肝，色青，味酸，時春。
【`馬蒔`曰：上角太角者，木音之人也，故五穀、五畜、五果之內，其麻、犬、李皆屬木，宜木音之人，用此以調之也。前言調其六腑，而此又言五音之人，合於五臟，宜有以善調之也。】
【`張志聰`曰：上角，足厥陰之人也。太角，四變之形也。麻色青莖直，木之穀。犬屬戌而味酸，厥陰之畜。李色青味濇，肝之果，在經氣主足厥陰，在臟為肝，在色為青，在味為酸，在時為春，上角太角右角釱角判角，同調此穀果之味也。】
【`仇汝霖`曰：調五音者，補五臟。調四變者，補六腑。】

太宮與上角，同右足陽明上。
【`馬蒔`曰：太宮屬土，宜調足陽明胃土，而此又以上角之人，義不可曉。】
【`張志聰`曰：夫生長鬚毛者，乃充膚熱肉，澹滲皮毛之氣血，從臟腑之經隧，而出於皮膚，是以上節論右徵與少徵，調右手太陽上，左商與左徵，調左手陽明上者，論皮膚分肉之氣血，各分手足三陽之上下也。此復論手足三陽之經脈，有上下之相交者，各審其經而調之。上角者，足厥陰肝經也。厥陰肝脈循喉嚨，入頏顙，連目系，上出額，與督脈會於巔；足陽明之脈，起於鼻交頞中，循髮際，至額顱，從大迎下人迎，循喉嚨，入缺盆。夫頏顙者，鼻內之上竅，在頞中之分，口鼻氣涕相通之竅也。足陽明與肝脈，交會於喉嚨頏顙額顱之間，是以太宮與上角，同調於足陽明也。】
【`仇汝霖`曰：五音之人，及二十五變之形，總以此穀畜之五味調養，前後錯綜，分列二十餘條者，重在經氣有上下之交通也，學者識之。】
【`倪仲宣`曰：前後二十餘，則為經氣之交通，是以論手足之三陽，而前後兼論厥陰之上角。蓋厥陰之脈絡，上循頭目，或與三陽之經絡交通，或與皮膚之血氣相合，故前後分列二則。】

左角與太角，同左足陽明上。
【`馬蒔`曰：角乃木音，宜調木部，今足陽明屬土而乃調之，義不可曉。】
【`張志聰`曰：足少陽之脈，上循於頭者，抵於䪼，下加足陽明之頰車，是足少陽與足陽明之脈絡相通，故左角與太角，同調足陽明上。】

少羽與太羽，同右足太陽下。
【`馬蒔`曰：少羽太羽屬水，宜調足太陽膀胱水。】
【`張志聰`曰：太陽之上，寒水主之。少羽太羽屬水，故同調足太陽下。】

左商與右商，同左手陽明上。
【`馬蒔`曰：左商右商屬金，宜調左陽明大腸金。】
【`張志聰`曰：陽明之上，金氣主之。左商與右商屬金，故調手陽明上。】
【`仇氏`曰：金氣應天，故從上。水氣在泉，故從下。】

加宮與太宮，同左足少陽上。
【`馬蒔`曰：加宮太宮屬土，而調足少陽之木，義不可曉。然太宮又重出矣。】
【`張志聰`曰：加宮與太宮，比於足陽明也。足陽明之脈，上出於耳前者，會足少陽之客主人，是足陽明少陽之經脈，交通於上，故加宮與太宮，同調足少陽下。】

質判與太宮，同左手太陽下。
【`馬蒔`曰：質判屬火，宜調手太陽小腸經火，而太宮又附之，義不可曉。且重出。】
【`張志聰`曰：質判屬火，宜調手太陽者也。木宮屬土，同調手太陽下者，手太陽之脈，循咽下膈抵胃，而所出之經脈，本於足陽明之巨虛上廉，是足陽明與手太陽之經脈，交通於下，故同調手太陽下。】

判角與太角，同左足少陽下。
【`馬蒔`曰：判角太角屬木，宜調足少陽膽經木。】
【`張志聰`曰：前篇云，太角之人，比於左足少陽，少陽之上遺遺然；判角之人，比於左足少陽，少陽之下推推然。今同調足少陽下者，上下之相通也。】
【`仇汝霖`曰：以此經而調彼經者，論經氣之交通也。以本經而調本經者，論左右上下之相通也。】

太羽與太角，同右足太陽上。
【`馬蒔`曰：太羽屬水，宜調右足太陽膀胱經水，而太角屬木附之，義不可曉。】
【`張志聰`曰：太羽屬水，宜調足太陽者也。太角屬木，同調足太陽上者，足太陽之脈，抵耳上角，交於足少陽之浮白、率谷、竅陰諸穴，是足太陽與足少陽之脈絡，交通於上，故太角同調足太陽上。】

太角與太宮，同右足少陽上。
【`馬蒔`曰：太角為木，宜調足少陽膽經木，而太宮屬土附之，義不可曉。右按以宮調胃土，以羽調膀胱水等義，固以五行相屬其間，以別音之人互入，必是手足左右上下陰陽字面多訛。今以此九項而與前十二項相配，有重者，如左手陽明上，右足太陽下，右足陽明下，左手陽明上；有缺者，如右足少陽上，左足少陽下，右手陽明上，左足太陽上，右足太陽上。右足陽明上。此必由重差訛，故致有缺者不全也。俟後之君子正之。】
【`張志聰`曰：太角屬木，宜調足少陽者也。太宮屬土，同調足少陽上者，足陽明之脈，上交於足少陽，足少陽之脈，上交於足陽明也。夫皮膚分肉之血氣，所以生鬚毛，溫肌肉，肥腠理，濡筋骨者，本於胃腑水穀之精，從胃之大絡，出於臟腑之經隧，而外滲於皮膚。前節論形中之氣血不足者，宜調此五味，此論脈中之血氣不足者，同調此五味也。】
【`倪仲宣`曰：左角與太角，同足陽明上者，少陽之脈，上交於陽明也。加宮與太宮，同足少陽下者，陽明之脈，上交於少陽也。今復以太角在上，少陽在下，而太宮居中，謂少陽之脈交於陽明者，亦可謂之少陽，陽明之脈交於少陽者，亦可調之陽明也。】

右徵少徵質徵上徵判徵。　右角釱角上角太角判角。　右商少商釱商上商左商。少宮上宮太宮加宮右角宮。眾羽桎羽上羽太羽少羽。
【`馬蒔`曰：此總承上文而復申記之，五音之各分為五，計二十有五之數也。】
【`張志聰`曰：夫上徵上角上商上宮上羽者，乃五音五行，而合於手足之三陰者也。左右太少者，乃四變之形，而比於手足之三陽者也。以五陰而錯綜在中者，陰內而陽外也。上篇論質徵之人，比於左手太陽上；少徵之人，比於右手太陽下；右徵之人，比於右手太陽上；質判之人，比於左手太陽下。蓋以上徵之人，變質徵右徵於上之左右，少徵質判於下之左右也。今復以五音錯綜其中者，是右徵之人，可比於左太陽上；少徵之人，可比於右太陽上也。質徵之人，可比於右太陽下；判徵之人，可比於左太陽下也。當知五音之人肌肌然而美眉者，即變徵之人，又不必拘於質徵右徵少徵判徵，及太陽左手右手之人也。夫分太少釱判左右上下者，因四變而分也。是以上篇以左右太少之人，比於手足左右之三陽，此篇論調手足左右之陰陽，以養五音五變之人也。五變之中，又不必專主於質在左而少在右，質在上而少在下，故復序此一節，蓋欲使學者通變以論陰陽，不可膠柱而鼓瑟也。】

黃帝曰：婦人無鬚者，無血氣乎？
岐伯曰：衝脈任脈，皆起於胞中，上循背裏，為經絡之海；其浮而外者，循腹右上行，會於咽喉，別而絡脣口。血氣盛則充膚熱肉，血獨盛則澹滲皮膚，生毫毛。今婦人之生，有餘於氣，不足於血，以其數脫血也。衝任之脈，不榮口脣，故鬚不生焉。
【`馬蒔`曰：此言婦人之所以無鬚也。前篇言氣血盛則鬚美長，今婦人無鬚，豈無氣血乎？伯言婦人之所以無鬚者，以其數脫血也。蓋婦人衝任二脈，皆起於受胎之胞絡宮中，上循背之裏而行，為經絡之海；其浮而外行者，循腹右上行，會於咽喉；其別而行者，絡於脣口。惟血氣盛則膚充而肉熱，血獨盛則皮膚滲而毫毛生，今婦人之生氣有餘而血不足，以其月事以時下而數脫血也。故衝任之脈，不榮口脣，鬚之所以不生也。】
【`張志聰`曰：此復論充膚熱肉澹滲皮毛之血氣，又起於胞中，從衝脈任脈而散於脈外者也。上篇論胃腑所生之血氣，出於胃之大絡，注臟腑之經隧，而外滲於皮膚，此後天水穀之精，從中焦而出也。此言胞中之血氣，從衝任而行於經脈之外內，乃先天所藏之精氣，從下焦而上也。蓋言形中之血氣，所以榮養皮脈肉筋骨者，本於先後天之資生而資始也。胞中為血海，下焦少陰之所主也。衝脈任脈，皆起於胞中，上循背裏，為經絡之海者，胞中之血氣，從衝任而半營於脈中也。其浮而外者，循腹右，上行至胷中而散此，半隨衝脈，而散於皮膚分肉者也。故血氣盛則充膚熱肉，血獨盛則澹滲皮膚，生毫毛。婦人之生，因月事以時下，數脫於血而血不足，不得上營於脣口，故鬚不生焉。上篇論生鬚眉毫毛之氣血，手足三陽之所主也。此篇論絡脣口生髭鬚之血氣，衝脈之所濡也。血氣生始出入之道路多岐，非潛心體會，反興亡羊之嘆。】
【`仇汝霖`曰：姙娠之血，皮膚之血也。此血臥則歸肝，故臥出而風吹之，則為血痺。如熱入血室，刺肝之期門。】

黃帝曰：士人有傷於陰，陰氣絕而不起，陰不用，然其鬚不去，其故何也？宦者獨去，何也？願聞其故。
岐伯曰：宦者去其宗筋，傷其衝脈，血瀉不復，皮膚內結，脣口不榮，故鬚不生。
【`馬蒔`曰：此言宦者之所以無鬚也。士人有傷於陰器，而陰器絕而不起，亦不能復有所用，其鬚之生者自若，惟宦者陰器既傷，而鬚獨不生，帝之所以疑也。伯言士人雖有傷於陰器，其宗筋未嘗去，而衝脈未嘗傷也。彼宦者不然。所以血一瀉而不復，其所傷之處，皮膚內結，衝任之脈，不榮於上之口脣，故鬚焉得而生也。】
【`張志聰`曰：宗筋者，前陰也。宦者去其宗筋，傷其衝脈，血瀉而不復上榮於脣口，故鬚不生。此因割去前陰，而傷其先天之精氣也。】

黃帝曰：其有天宦者，未嘗被傷，不脫於血，然其鬚不生，其故何也？
岐伯曰：此天之所不足也。其任衝不盛，宗筋不成，有氣無血，脣口不榮，故鬚不生。
【`馬蒔`曰：此言天宦之所以無鬚也。天宦，其貌天生如宦者也。天宦未嘗如宦者之被傷，亦未嘗如婦人之脫血，其鬚不生，帝之所以疑也。伯言此天之所以不足之也，其任衝不盛，宗筋不成，止有氣而無血，脣口不榮，故鬚亦不生也。】
【`張志聰`曰：此言胞中之血氣，本於先天之所生也。天宦者，謂之天閹不生。前陰即有，而小縮不挺不長，不能與陰交而生子，此先天所生之不足也。其衝任不盛，宗筋不成，有氣無血，脣口不榮，故鬚不生。】
【`仇汝霖`曰：髭鬚生於有生之後，然又本於先天之精氣。以上二篇，論陰陽血氣有互相資生之妙。】

黃帝曰：善乎哉，聖人之通萬物也！若日月之光影，音聲鼓響，聞其聲而知其形，其非夫子孰能明萬物之精？是故聖人視其顏色，黃赤者多熱氣，青白者少熱氣，黑色者多血少氣。美眉者太陽多血，通髯極鬚者少陽多血，美鬚者陽明多血。此其時然也。
【`馬蒔`曰：此帝贊伯能通萬物之精，故能驗顏色而明經絡也。】
【`張志聰`曰：此復論人道之歸於天道也。青黃赤白黑，五音五行之色也。赤主夏而黃主長夏，故黃赤者多熱氣，熱氣者陽氣也。青主春而白主秋，故青白者少熱氣也。黑主冬令之水，而陽氣深藏，故多血而少氣也。三陰三陽者，乃天之六氣，亦合於四時。初之氣，厥陰風木；二之氣，少陰相火；三之氣，少陽君火；四之氣，太陰濕土；五之氣，陽明燥金；終之氣，太陽寒水。在天有此六氣，而人有此六氣者也。合人之臟腑經脈，有手足十二之分，在天之陰陽，止有太少之六氣也。故美眉者，太陽多血；通髯極鬚者，少陽多血；美鬚者，陽明多血。此論人歸於天道，而合於天之四時，又無分手與足也。】

夫人之常數，太陽常多血少氣，少陽常多氣少血，陽明常多血多氣，厥陰常多氣少血，少陰常多氣少血，太陰常多血少氣，此天之常數也。　 【`馬蒔`曰：此結言手足六經之氣血，各有多少，而調之者，當視其氣血以為主也。太陽者，手太陽小腸、足太陽膀胱也。少陽者，手少陽三焦、足少陽膽也。陽明者，手陽明大腸、足陽明胃也。太陽太陰俱多血少氣，少陽厥陰俱多氣少血，陽明氣血皆多，少陰多氣少血。知其氣血多少，則可以辨二十五人之形而調之也。】
【`張志聰`曰：此以人之常數，而合於天之常數也。常數者，地之五行，天之六氣，五六相合，而成三十年之一紀，六十歲之一周，而人亦有此五運六氣者也。是以首論地之五行，以合人之五形，末論人之六氣，而合於天之六氣也。在天成氣，在地成形。人秉地之五行，而成此形，然本於天之六氣，故復歸論於天之六氣焉。】


# 百病始生
★ 靈樞·百病始生篇第六十六
【`馬蒔`曰：內有百病始生之言，故名篇。】

黃帝問於岐伯曰：夫百病之始生也，皆生於風雨寒暑，清濕喜怒。喜怒不節則傷臟，風雨則傷上，清濕則傷下。三部之氣，所傷異類，願聞其會。
岐伯曰：三部之氣各不同，或起於陰，或起於陽，請言其方。喜怒不節則傷臟，臟傷則病起於陰也；清濕襲虛，則病起於下；風雨襲虛，則病起於上，是謂三部。至於其淫泆，不可勝數。 【 夫，音扶。勝，平聲。數，上聲。】
【`馬蒔`曰：外感內傷，約為三部，而淫泆有不可勝數也。百病始生，皆由於風雨寒暑，清濕喜怒。然喜怒不節則傷臟，傷臟則病起於陰經，名之為內傷也。清濕襲虛則病起於下，蓋足陽經感之則病起於陽，足陰經感之則病起於陰。風雨襲虛則病起於上，此亦病起於陽，名之為外感也。是謂三部之氣，所傷異類。至其浸淫流泆，則病有不可勝數者。】
【`張志聰`曰：按本經云，風寒傷形，憂恐忿怒傷氣。氣傷臟，乃病臟；寒傷形，乃病形；風傷筋脈，筋脈乃應。此形氣外內之相應也。又曰，邪氣在上者，言邪氣之中人也高，故邪氣在上也。清氣在下者，言清濕地氣之中人也，必從足始，故清氣在下也。是風雨清濕之邪，病在外而傷於形之上下。喜怒不節則傷臟，而病起於陰。夫形者，皮脈肉筋骨五臟之外合也。此蓋承上篇而言五行之形，不足於上者，則風雨襲虛，而病起於上；不足於下者，則清濕襲虛，而病起於下。臟氣不足者，則喜怒傷氣，而病起於陰。故當用五穀五畜五果之五味，合而服之，以補益精氣，使陰陽調和，血氣充滿，病則無由起矣。】
【`徐振公`曰：五音之人，陰多而陽少，左右太少之人，陰少而陽多，是五音之人當病形，左右太少之人當病臟矣。雖然，陰中有陽，陽中有陰，陽盛者有血氣之不足，陰盛者亦有血氣之不足也。】

黃帝曰：余固不能數，故問先師，願卒聞其道。
岐伯曰：風雨寒熱，不得虛邪，不能獨傷人。卒然逢疾風暴雨而不病者，蓋無虛，故邪不能獨傷人。此必因虛邪之風，與其身形，兩虛相得，乃客其形。兩實相逢，眾人肉堅。其中於虛邪也，因於天時，與其身形，參以虛實，大病乃成。氣有定舍，因處為名，上下中外，分為三員。是故虛邪之中人也，始於皮膚，皮膚緩則腠理開，開則邪從毛髮入，入則抵深，深則毛髮立，毛髮立則淅然，故皮膚痛。留而不去，則傳舍於絡脈，在絡之時，痛於肌肉，其痛之時息，大經乃代。留而不去，傳舍於經，在經之時，灑淅喜驚。留而不去，傳舍於輸，在輸之時，六經不通，四肢則肢節痛，腰脊乃強。留而不去，傳舍於伏衝之脈，在伏衝之時，體重身痛。留而不去，傳舍於腸胃，在腸胃之時，賁響腹脹，多寒則腸鳴飧泄、食不化，多熱則溏出糜。留而不去，傳舍於腸胃之外，募原之間，留著於脈。稽留而不去，息而成積，或著孫脈、或著絡脈、或著經脈、或著輸脈、或著於伏衝之脈、或著於膂筋、或著於腸胃之募原，上連於緩筋。邪氣淫泆，不可勝論。 【 中外之中，平聲；餘，去聲。勝，平聲。】
【`馬蒔`曰：此言邪氣之淫泆，始於虛以感之，而以次傳舍，則為積也。上文言風雨寒暑清濕，而此曰風雨寒熱，又曰疾風暴雨，辭不同而均為外感也。然此諸外感者，不得天之虛邪，則不能傷人，又不得人之本虛，亦不能傷人。此以天之虛，人身形之虛，兩虛相得，所以諸邪得以客其形耳。若天有實風，人有實氣，則兩實相逢，眾人肉堅，必不客其形矣。此可以見人之中於虛邪，由於天時之虛，與其身形之虛，故參以虛實之法，則知大病之所由成也。又由其邪氣之有定舍，而其病體乃有定名，當為上下中外之三員，猶言三部也。蓋人身大體，自縱而言之，則以上中下為三部，自橫而言之，則以在表在裏半表半裏為三部，故謂之上下中外之三員也。是故虛邪之中人也，始於皮膚，正以皮膚緩則腠理開，開則邪從毛髮入，入則至深，深則毛髮立，立則皮膚淅然而寒，遂因之而為痛，其始之於皮膚者如此。及留而不去，則傳舍於絡脈，如足太陽膀胱經在飛揚之謂。蓋浮而易見者為絡，深而不見者為經，凡各部分肉之絡脈皆是也。此其肌肉盡痛，則深於皮膚矣。其痛之時，呼吸之際，大經之脈不能流通，而間有脈之代而中止不能自還者。其繼而在絡脈者如此。又留而不去，則傳舍於經，如凡各經之脈，其直行者是也，如足太陽膀胱在崑崙之謂，此則灑淅惡寒，喜於多驚。其在經者如此。又留而不去，則傳舍於輸穴，如足太陽膀胱經在束骨之謂，時則六經不通，於四肢肢節皆痛，腰脊乃強。其在輸者又如此。又留而不去，則傳舍於伏衝之脈，時則身體重而且痛也。其在於伏衝之脈者如此。又留而不去，則傳舍於在上之胃，在下之腸，時在腸胃之間，其聲為奔響，且為腹脹，內而寒氣或多，則腸鳴而飧泄，其食不化，內而熱氣或多，則後之所去者必溏，溏者穢之不堅而雜水者也。且所出者為糜，糜者穀之不化者也。其在腸胃者又如此。又留而不去，則傳舍於腸胃之外，募原之間，即皮裏膜外也，時則留著於脈，若稽留而不去，則息而成積矣。其在於腸胃之外者又如此。由上文觀之，或著於孫脈，或著絡脈，或著於輸脈，或著於伏衝之脈，或著於膂筋，或著於腸胃之募原，上連於緩筋，凡此皆邪氣之所淫泆，其不可勝數者有如此。】
【`張志聰`曰：此言風雨之邪客於形而不傷氣者，傳舍於內而成積也。《金匱要略》云：一者經絡受邪入臟腑，為內所因。此言邪傷六經之氣，而內入於臟腑者也。蓋三陰三陽之氣，主於膚表而合於六經，故邪傷於氣，則折毛發理，使正氣橫傾，淫邪泮衍於肌腠絡脈之間，而傳溜於血脈經脈，內連臟腑，是以大邪入臟，腹痛下淫，可以致死，而不可以致生。蓋陰陽六氣，生於五行，五臟內合五行，外合六氣，故傷於氣者，傳溜於血脈，則內干臟腑矣。如病形而不病氣者，雖傳舍於經脈，止留於腸胃之外而成積也。夫虛邪之中人也，灑淅動形。正邪之中人也，微先見於色，不知於其身，若有若無，若亡若存，有形無形，莫知其情。是虛邪傷形而正邪傷氣也。正邪者，天之正氣，風寒暑濕燥火也。蓋天有此六氣，而人亦此六氣，是以正邪中氣，同氣相感也。故曰，風雨寒熱，不得虛邪，不能獨傷人。傷人者，謂傷人之形也。虛邪者，虛鄉不正之邪風。形者，皮脈肉筋骨，五臟之外合，應地之五行也。地之五行，應天之五時，地之五方。虛風者，春時之風從西方來，夏時之風從北方來，此五行不正之氣，故傷人之形。是天之六氣傷人之六氣，地之五行傷人之五形，蓋人秉天地之形氣而生成此形氣也。是以虛邪之風，與其身形，兩虛相搏，乃客於形，傳舍於腸胃之外而成積也。眾人肉堅者，承上文而言二十五形之人，血氣不足，不能充膚熱肉，以致虛邪之客於形，非比眾人之肉堅也。因於天時者，因於春時之西風，夏時之北風也。大病乃成者，大邪著於腸胃之間而成積也。氣有定舍者，言邪氣淫泆不可勝論，或著於孫絡，或著於經輸，而後有定名也。此論風雨傷上，下節論清濕傷下，末節論喜怒傷中，而分為三員也。夫風雨虛邪，傷於形身之上，從形層傳舍於內而成積也。然邪之中人，必先始於皮毛，人之形虛，則皮膚緩而腠理開，開則邪從毛髮入，入則抵深，深則毛髮立。蓋氣者，所以充膚澤毛，如邪傷氣，則折毛發理，此邪入於皮膚而氣不傷，故毛髮立。淅然者，灑淅動形也。皮膚痛者，邪留於皮膚也。絡脈者，浮見於皮膚之孫脈絡脈。在絡之時，痛於肌肉者，邪留於肌肉絡脈之間，而不得入於經也。[繆刺]篇曰：邪之客於形也，必先舍於皮毛；留而不去，入舍於孫脈；留而不去，入舍於絡脈；留而不去，入舍於經脈，內連五臟散於腸胃。此邪之從皮毛而入極於五臟之次也，如此則治其經焉。今邪客於皮毛，入舍於孫絡，留而不去，閉塞不通，不得入於經，流溢於大絡而生奇病也。大經乃代者，謂邪正於肌肉絡脈之間，不得入於經脈，而流於大經也。大經者，經隧也。經隧者，五臟六腑之大絡也。傳舍於經者，傳舍於胃腑之經隧，足陽明之脈，病故惕然而喜驚也。輸者，轉輸血氣之經脈，即臟腑之經隧也。臟腑之大絡，左右上下，並經而出，布於四末，故邪留於輸，則六經不通，四肢之肢節痛也。腰脊乃強者，臟腑之大絡，通於督脈之長強也。伏衝者，伏行腹內之衝脈。衝脈者，起於胞中，挾臍上行至胸中，而散於皮膚，充膚熱肉，濡養筋骨，邪留於內，則血氣不能充溢於形身，故體重身痛也。留而不去，傳舍於腸胃，在腸胃之時，賁響腹脹，多寒則腸鳴飧泄，多熱則溏出糜糜者，穀之不化者也。募原者，腸胃外之膏膜。留著於脈者，募原間之脈絡也。稽留其間而不去，則止於此而成積矣。孫脈絡脈者，募原中之小絡；經脈者，胃腑之大經也。輸脈者，臟腑之大絡，轉輸水穀之血氣者也。伏衝者，伏行於腹之衝脈。募原者，腸胃之脂膜也。膂筋者，附於脊膂之筋。緩筋者，循於腹內之筋也。此數者在於腸胃之前後左右，邪隨著而為積，邪之淫泆，不可勝數也。`徐振公`曰：邪傷氣則邪從經脈而內干臟腑，蓋三陰三陽之氣，生於臟腑，從經脈而出於膚表，故邪亦從經脈而內干於臟腑也。邪傷形，則從別絡而入於腸胃之外，蓋形中之血氣，出於胃腑水穀之精，滲出於胃外之孫脈絡脈，溢於胃之大絡，轉注於臟腑之經隧，外出於孫絡皮膚，所以充膚熱肉，滲皮毛，濡筋骨者也。是以形中之邪，亦從外之孫絡，傳於內之孫絡，留於腸胃之外而成積。故下文曰，其著孫絡之脈而成積者，其積往來上下臂手孫絡之居也。浮而緩，不能拘積而止之。蓋外內孫絡之相通，是以外內之相應也。`倪仲宣`曰：古來論完穀不化，有言因於寒者，有言因於熱者，今本經以多熱則溏出糜，是因於熱矣。蓋火能速物而出，故不及化。】

黃帝曰：願盡聞其所由然。
岐伯曰：其著孫絡之脈而成積者，其積往來上下，臂手孫絡之居也，浮而緩，不能勾積而止之。故往來移行腸胃之間，水湊滲注灌，濯濯有音，有寒則䐜滿雷引，故時切痛。其著於陽明之經，則挾臍而居，飽食則益大，饑則益小。其著於緩筋也，似陽明之積，飽食則痛，饑則安。其著於腸胃之募原也，痛而外連於緩筋，飽食則安，饑則痛。其著於伏衝之脈者，揣之應手而動，發手則熱氣下於兩股，如湯沃之狀。其著於膂筋，在腸後者，饑則積見，飽則積不見，按之不得。其著於輸之脈者，閉塞不通，津液不下，孔竅乾塞。此邪氣之從外入內、從上之下也。
【`馬蒔`曰：此承上文而詳言積之在於各所者，其狀有不同，而病有所由始也。夫所謂邪之在孫絡而成積者，其積往來上下於臂手孫絡之居，浮而不沉，緩而不急，不能據積而止之，故往來相移其內，而腸胃之間有水湊聚注灌，濯濯有音，且有寒氣，則䐜滿如雷有聲而相引，時常為切痛也。又其著於陽明經者，即胃經也，其積當挾臍而居，如飽食時則積益大，饑時則積益小也。又其著於緩筋也，似前陽明之積，飽食則痛，如益大之謂，饑則安，則如益小之謂也。又其著於腸胃之募原，積痛則外連於緩筋，如飽食則稍安，饑則必痛矣。又其著於伏衝之脈，以手揣摹其積應手而動，舉手則熱氣下於兩股之間，如有以湯沃之狀也。又其著於膂筋，膂筋在腸之後，故積亦在腸後，方其饑時，則積反見，飽則積不見，按之又不可得也。又其著於輸之脈而為積者，當閉塞不通，津液不下行，故孔竅皆乾壅也。凡所謂積之成者，皆邪氣之從外而入內，從上而之下者也。】
【`張志聰`曰：此承上文申明留著而成積者，各有形證也。孫絡者，腸胃募原間之小絡，蓋胃腑所出之血氣，滲出於胃外之小絡，而轉注於大絡，從大絡而出於孫絡皮膚，其著於內之孫絡而成積者，其積往來上下、其臂手孫絡之居於外也，浮而緩，不能拘束其積而止之，故往來移行於腸胃之間，胃腑之水津，滲注於外，則濯濯有聲，蓋留滯於孫絡而不能注於大絡也。陽明之經，乃胃之大絡，故挾臍而居。飽則水穀之津注於外，故大；饑則津血少，故小也。緩筋者，經於腹內之筋，故有似乎陽明之積。飽則脹，故痛；饑則止，故安也。募原者，腸胃之膏膜，飽則津液滲潤於外，故安，饑則乾燥，故痛也。伏衝之脈，挾於臍間，故揣之應手而動。發手則熱者，衝脈之血氣充於外也。衝脈下循陰股，出於脛氣之街，其氣下於兩股，如湯沃之狀者，因積而成熱也。膂筋者，附於脊膂之內，在腸之後，故饑則積見，飽則不見，而按之不得也。輸之脈者，轉輸津液之脈，臟腑之大絡也。胃腑水穀之精，從胃之大絡，而注於臟腑之大絡，從臟腑之大絡，而出於皮膚，故積著於輸之脈，則脈道閉塞不通，津液不下，而皮毛之孔竅乾塞也。此邪氣之從外而內，從上而下，以成其積也。`徐振公`曰：手，孫絡之居也。浮而緩者，謂無力也。診孫絡之浮緩者，診尺膚也。蓋脈之急者，尺之皮膚亦急；脈緩者，尺之皮膚亦緩。胃腑所出之氣血，從陽明之五里而出於尺膚，是以診孫絡之浮緩，則知其無力而不能拘積也。`倪仲宣`曰：寸關尺三部以候臟腑，經脈之氣、人迎氣口以候在外之氣，尺膚以候在內之氣。】

黃帝曰：積之始生，至其已成，奈何？
岐伯曰：積之始生，得寒乃生，厥乃成積也。
【`馬蒔`曰：此原積之始生者，必由於寒，而其所成，則由於氣之逆也。厥者，氣逆也。下文正詳言之。】
【`張志聰`曰：此承上啟下之文。風雨者，在天之邪而傷上；清濕者，在地之邪而傷下。在天曰生，在地曰成。故積之始生，得寒而生清濕之邪，厥逆於下而成積也。】

黃帝曰：其成積奈何？
岐伯曰：厥氣生足悗，悗生脛寒，脛寒則血脈凝濇，血脈凝濇則寒氣上入於腸胃，入於腸胃則䐜脹，䐜脹則腸外之汁沫迫聚不得散，日以成積。卒然多食飲則腸滿，起居不節，用力過度，則絡脈傷。陽紹傷則血外溢，血外溢則衂血；陰絡傷則血內溢，血內溢則後血。腸胃之絡傷，則血溢於腸外，腸外有寒汁沫與血相摶，則並合凝聚，不得散而積成矣。卒然外中於寒，若內傷於憂怒，則氣上逆，氣上逆則六輸不通，溫氣不行，凝血蘊裹而不散，津液濇滲，著而不去，而積皆成矣。 【 中，去聲。】
【`馬蒔`曰：此承上文而詳言積之始生，至其所以成也。足之六經氣有厥逆，則足悶然不得清利，由是而脛寒，由是而血脈凝濇，由是而寒氣入於腸胃，內為䐜脹，外則汁沫迫聚，不得散釋，日漸成積。又或卒多食飲，則腸中益滿；又或起居用力不慎，則絡脈傷。如陽經之絡脈受傷，則血當外溢而為衂；如陰經之絡脈受傷，則血當內溢而去後有血；如腸胃之絡脈受傷，則血當溢於腸外，其腸外有寒汁沫，與此血相摶，所以並合凝聚，不得散釋，而積已成矣。又或卒然外中於寒，或內傷於憂，有時而怒，則氣上逆，以致六經之輸脈不通，熱氣不行，凝結蘊裹而不釋散，津液凝濇著而不去，而積之所由成也。故曰積之始生，得寒乃生，厥乃成積者，其大義如此。】
【`張志聰`曰：此言清濕之邪，傷下之形而成積也。厥逆生足悗者，邪氣厥逆於下，則足脛悗而不得疏利矣。悗則生寒，寒則血脈凝濇，而寒氣上入於腸胃，入於腸胃則䐜脹，脹則腸胃之汁沫迫聚不得散，日久而成積矣。若卒然多食飲則腸滿，又或起居不節，用力過度，則絡脈傷。絡脈者，即臟腑所出血氣之別絡也。陽絡者，上行之絡脈，傷則血外溢於上而為衂；陰絡者，下行之絡脈，傷則血內溢而為後血；腸胃之絡傷，則血溢於腸外，腸外有寒汁沫與血相摶，則並合凝聚，不得散而積成矣。或卒然外中於寒邪，若兼之內傷於憂怒，則氣上逆，氣上逆則六輸不通。輸者，轉輸血氣之脈。六者，手經之輸，即陽絡也。六輸不通，則溫膚熱肉之氣不行，血凝蘊裹而不散，津液濇於絡中，滲於絡外，著而不去而積成矣。此言汁沫迫聚，或腸外之寒汁沫與血相摶，皆能成積也。或外中於寒，兼之內傷憂怒，凝血與津液留著，亦皆成積也。按[經脈]篇手三陰三陽之大絡，並經而上循於手足三陰三陽之大絡，並經而下循於足，主行血氣，滲出於脈，外以養形，是以陽絡傷則上出於空竅而為衂血，陰絡傷則內出於腸胃而為便血。六輸不得上通於外，則內溢於脈外而成積，是外內皆主滲出於脈外者也。`徐振公`曰：因於風雨，所生之積，著於有形而生，故曰生因於清濕。所成之積，乃凝血與津汁搏聚於空郭之中，如懷子之狀，虛懸而成形。蓋因於天者本於無形，故附於有形而生，因於地者，乃自成其形也。】

黃帝曰：其生於陰者奈何？
岐伯曰：憂思傷心；重寒傷肺；忿怒傷肝；醉以入房，汗出當風，傷脾；用力過度，若入房汗出，則傷腎。此內外三部之所生病者也。
【`馬蒔`曰：此言積之生於陰者，以五臟各有所傷也。前篇言積所生之處，皆非生之於五臟者也。故帝以生於陰經者為問。伯言五臟各有所傷，故積之所由生也。憂思則必傷其心，重寒傷肺，即本經[邪氣臟腑病形]篇云：形寒寒飲是也。忿怒則傷肝。方醉之時，乃入於房，以致汗出而復當於風，則風又從而入之，則傷脾。用力過度，乃入於房，以致汗出而復往浴體，則傷腎。此乃或內或外，或上中下三部，隨各臟之經絡，而積之所生者也。】
【`張志聰`曰：此言喜怒不節，則傷五臟之形，而病起於陰也。憂思傷心；形寒飲冷則傷肺；忿怒不節則傷肝；醉以入房，汗出當風則傷脾；用力過度，若入房汗出則傷腎。此外因於天之風雨，地之清濕，內因於五臟之情志，而成上中下三部之積也。按五臟止曰生病，而不曰積，蓋五臟之病，積在氣而非有形也。《難經》所謂在肝曰肥氣，在肺曰息賁，在心曰伏梁，在脾曰痞氣，在腎曰奔豚，此乃無形之氣積，而非有形之血積也。`倪仲玉`曰：憂思忿怒傷氣，故積在氣。】

黃帝曰：善。治之奈何？
岐伯答曰：察其所痛，以知其應，有餘不足，當補則補，當瀉則瀉，毋逆天時，是謂至治。
【`馬蒔`曰：此言治積之法也。毋逆天時，如春氣在肝，及月郭空滿之類皆是也。】
【`張志聰`曰：察其所痛，知其所應者，如著於孫絡之積，則外應於手臂之孫絡；著於陽明之經積，則外應於陽明；著於腸胃募原之積，則外應於谿谷之穴會；著於伏衝之積，則外應於氣衝、大赫；著於膂筋之積，則應於足少陰太陽之筋；結於緩筋之積，則應於足太陰陽明之筋；成於六輸之積，則外應於內關、外關、通里、列缺、支正、偏歷；積於空郭之中，則外應於陽明之五里、臂腕之尺膚；積於五臟，察其左右上下，則外應於五臟之經俞。審其有餘不足，當補則補，當瀉則瀉，隨四時之序，氣之所處，病之所舍，臟腑之所宜，毋逆天時，是謂至治。】

# 行鍼
★ 靈樞·行鍼篇第六十七

黃帝問於岐伯曰：余聞九鍼於夫子，而行之於百姓，百姓之氣血各不同形。或神動而氣先鍼行，或氣與鍼相逢，或鍼已出氣獨行，或數刺乃知，或發鍼而氣逆，或數刺病益劇。凡此六者，各不同形，願聞其方。
【`馬蒔`曰：此帝以受鍼有六者之異而問之也。】
【`張志聰`曰：此承前篇論刺陰陽之人，而行鍼之不同也。夫五音之人多陰，左右太少之人多陽，百姓者天下之大眾。蓋天地之間，六合之內，不離於五，而人亦應之。百姓之血氣各不同形者，謂形中之血氣，有盛有少也。六者為重陽之人，陽中有陰之人，陰陽和平之人，多陰之人，陰中有陽之人，及粗工之所敗也。】

岐伯曰：重陽之人，其神易動，其氣易往也。
黃帝曰：何謂重陽之人？
岐伯曰：重陽之人，熇熇高高，言語善疾，舉足善高，心肺之臟氣有餘，陽氣滑盛而揚，故神動而氣先行。
黃帝曰：重陽之人而神不先行者何也？
岐伯曰：此人頗有陰者也。
黃帝曰：何以知其頗有陰也？
岐伯曰：多陽者多喜，多陰者多怒，數怒者易解，故曰頗有陰。其陰陽之離合難，故其神不能先行也。 【 重，平聲。易，去聲。】
【`馬蒔`曰：此承上文而言神動而氣先鍼以行者，必其為重陽之人也。夫重陽之人，神易動而氣易往者，何哉？正以熇熇而有上炎之勢，高高而無卑屈之心，以言語則善急，以舉足則甚高，其心肺在上之臟氣更為有餘，而陽氣者衛氣也，滑盛而揚，故用鍼之際，其神易動而氣先鍼而行也。然有重陽之人而神不先行者，陽中頗有陰也。凡多陽之人必多喜，多陰之人必多怒，惟此重陽之人，而怒亦數有，但比重陰之人則易解耳。故曰，頗有陰也。蓋以陽中有陰，則陽為陰滯，初雖鍼入而與陽合，又因陰滯而復相離，其神氣不能易動，而先鍼以行也以此。】
【`張志聰`曰：此言重陽之人，神氣之易行也。夫五臟內合五行，外合五音，三陰之所主也。心肺居上為陽，肝腎脾居下為陰，陰中之有陽也。重陽之人者，手足左右太少之三陽，及心肺之臟氣有餘者也。熇熇高高，手三陽之在上也。言語善急，陰中之陽在中也。舉足善高，足三陽之在下也。心藏神，肺主氣，心肺之臟氣有餘，陽氣滑盛而揚，故神動而氣先行也。心為陽中之太陽，肝為陰中之少陽，心主喜，肝主怒，心藏神，肝藏魂，魂隨神以往來者也。神動而氣先行者，神魂之相離也。重陽而頗有陰者，陰陽之相合也。陰陽之離合難，故神與魂合，則其神不能先行矣。上文曰氣先行，此則曰神不能先行，蓋氣行則神行，神行則氣行，神氣之相隨也。夫行鍼者，貴在得神取氣，然而神有易動，氣有易往，是以數刺而病益甚者，反傷其神氣也。`仇汝霖`曰：喜為心志，怒為肝志。數怒者易解，言其人易怒而易解者。重陽之人，頗有陰也。蓋多陰者多怒，此陽中之陰，故易怒而易解也。】

黃帝曰：其氣與鍼相逢奈何？
岐伯曰：陰陽和調而血氣淖澤滑利，故鍼入而氣出疾而相逢也。
【`馬蒔`曰：此承上文而言受鍼之氣，有與鍼相逢者，以其氣之出速而相逢也。正以此人者，陰陽各經相為和調，而血氣淖澤故耳。】
【`徐振公`曰：此言陰陽和平之人，血氣淖澤滑利，故氣出疾而與鍼相逢也。】
【`倪仲玉`曰：謂陰陽之氣皆應於鍼。】

黃帝曰：鍼已出而氣獨行者，何氣獨然？
岐伯曰：其陰氣多而陽氣少，陰氣沉而陽氣浮，沉者內藏，故鍼已出，氣乃隨其後，故獨行也。
【`馬蒔`曰：此言有鍼已出而氣獨行者，正以陰氣多而內藏，故鍼雖出而氣乃隨後以獨行也。陰氣者，營氣也。陽氣者，衛氣也。下文同。】
【`徐振公`曰：此言多陰之人，鍼已出而陰氣獨行也。其陰氣多而陽氣少者，陰氣沉而陽氣浮，陰陽之相離也。故鍼已出則微陽之氣，隨鍼外泄，陰氣獨行於內，此陰陽不和，不能交相廝守，而微陽之易脫也。】

黃帝曰：數刺乃知，何氣使然？
岐伯曰：此人之多陰而少陽，其氣沉而氣往難，故數刺乃知也。
【`馬蒔`曰：此言人有數刺而始知者，以其陰氣多而沉也，蓋比上節之沉又甚矣。】
【`徐振公`曰：此言陰中有陽之人，數刺而始知也。陰中有陽者，多陰而少陽，其氣沉而難於往來，故數刺乃知，此陰陽廝守於內也。二節言多陰少陽之人，有陰陽之相離者，有相守者，陰陽離合之道。`仇汝霖`曰：多陰少陽，故陰陽不合，陰中有陽，故陰陽相和，蓋陽生於陰也。】

黃帝曰：鍼入而氣逆者，何氣使然？
岐伯曰：其氣逆與其數刺病益甚者，非陰陽之氣浮沉之勢也，此皆粗之所敗。工之所失，其形氣無過焉。
【`馬蒔`曰：此言有鍼入而氣逆者，乃失其鍼法也。凡鍼入而氣逆，與數刺而病益甚，非陰陽之氣有浮沉之勢也。特以營氣主沉，衛氣主浮，故刺衛當淺，刺營當深。今鍼入而氣逆者，特以宜淺而反深之，宜深而反淺之，所以鍼入而氣逆也。故凡用鍼者，皆當視其形氣，而弗使過焉可也。】
【`徐振公`曰：重陽之人，其神易動，其氣易往，神氣之易散也。多陰之人，氣隨鍼出，微陽之易脫也。陰陽有離有合，氣之有浮有沉，粗工不知浮沉離合之道而失之，以致數刺而病益甚也。夫五音之形，陰氣多而陽氣少，左右太少之形，陽氣多而陰氣少，故善用鍼者，調其陰陽，而使形氣之無過焉。`仇汝霖`曰：神氣者，五臟之神氣也。重陽之人，使神氣外弛，則愈亡其陰矣。多陰少陽之人，使陽氣隨鍼而出，則愈亡其陽矣。此皆粗之所敗，工之所失也。】

# 上膈
★ 靈樞·上膈篇第六十八
【`馬蒔`曰：首句有氣為上膈，故名篇。】

黃帝曰：氣為上膈者，食飲入而還出，余已知之矣。蟲為下膈，下膈者，食晬時乃出。余未得其意，願卒聞之。
岐伯曰：喜怒不適，食飲不節，寒溫不時，則寒汁流於腸中，流於腸中則蟲寒，蟲寒則積聚守於下管，則腸胃充郭，衛氣不營，邪氣居之。人食則蟲上食，蟲上食則下管虛，下管虛則邪氣勝之積聚已留，留則癰成，癰成則下管約。其癰在管內者，即而痛深；其癰在外者，則癰外而痛浮，癰上皮熱。 【 還，音旋。晬，音粹。管，同脘。】
【`馬蒔`曰：此言膈證有上下之分，而尤詳下膈之義也。膈者，膈膜也。前齊鳩尾，後齊十一椎，所以遮隔濁氣，不使上熏心肺也。然有為膈上之病者，乃氣使然，食飲一入，即時還出。有為膈下之證者，乃蟲使然，食飲周時，始復外出。但帝明於上膈而昧於下膈，伯言下膈之始，由於喜怒食飲寒煖，不能善調，以致寒汁流於腸中，則蟲因寒聚於下脘，惟其聚於下脘，故在上之胃，在下之腸，皆已充郭，衛氣不得上營，邪氣同居於腸胃之中，及其人食則蟲上食而下脘始虛，隨致邪氣入於下脘，而積聚已留矣，由是癰成而下脘約也。其癰在下脘內者，即而按之，其痛深；其癰在下脘之外者，即而按之，其痛乃浮，癰上之皮亦熱。此下膈之病，所以食飲晬時而還出也。按百病惟膈為難愈，後世之治膈者，並不能分上膈下膈有氣與蟲之異，乃遵仲景、東垣、丹溪書以關格為膈證，按本經終始、經脈、[禁服]篇，明是脈體非格證也，豈不誤哉？】
【`張志聰`曰：此言汁沫積於腸胃而成癰膈者。內之膈肉，前連於胷之鳩尾，後連於脊之十一椎，旁連於脅膈，上為膻中，名曰氣海。上焦，宗氣之所居。上焦開發，宣五穀味，所以熏膚充身澤毛。膈下，胃腑之所居，名水穀之海，受中焦之氣，泌糟粕，蒸津液，化其精微，隨三焦出氣，以溫肌肉，充皮膚。若因於喜怒不適，食飲不節，寒溫不時，病在膈上者，食飲入而還出，因於膈下者，食入，晬時乃還。晬時，周時也。夫胃者，水穀血氣之海也。汁沫者，胃腑所生之津液，滲出於腸胃之外，募原間之孫脈絡脈，化赤為血，注於胃之大絡，從臟腑之經隧，外出於皮膚，如因於外邪，以致汁沫滲留於腸外不得散，則日以成積矣。如因於內傷，汁沫留於腸內，漸積而成癰。此皆因於中上二焦之氣有傷，不能宣化輸布，故帝曰：氣為上膈，蟲為下膈。上膈者，上焦之氣也。下膈者，中焦之氣也。蓋蟲為陰類，遇陽熱則消，中焦之氣虛寒，則陰類生聚而上食矣。寒汁流於腸中，則腸胃充郭，而衛氣不能營於外，則留積而成癰矣。其癰在脘內者，即痛而深，其癰在外者，則隱見於外而痛浮，在癰上之腹皮則熱。`徐振公`曰：此篇亦承前數篇而言，謂形中之肌肉血氣，借胃腑水穀之所生養，若食飲入而還出，或朝食暮吐，暮食朝吐，則形氣消索矣。此皆因於喜怒不節。若傷於五臟之形，則成五臟之積，傷於腸胃，則成腸胃之癰。本經曰：五臟不和，則七竅不通，六腑不和，則留而為癰。】

黃帝曰：刺之奈何？
岐伯曰：微按其癰，視氣所行，先淺刺其旁，稍內益深，還而刺之，毋過三行。察其沉浮，以為深淺。已刺必熨，令熱入中，日使熱內，邪氣益衰，大癰乃潰。伍以參禁，以除其內，恬惔無為，乃能行氣，後以鹹苦化穀，乃下矣。 【 稍內、熱內之內，同納。伍，同互。】
【`馬蒔`曰：此言刺下脘之癰者，必有其法也。輕按其癰，視其氣之所行，先淺刺其癰之旁，稍納其鍼而益深之，又旋而刺之，至於其三，則不必復刺矣。察其癰之浮者淺刺之，癰之深者深刺之。及已刺之後，必以火熨之，使熱入於其中，日使內之必熱，則邪氣漸衰，大癰乃潰，又互參禁守之法，除其入內之事，專一恬惔無為，乃能行氣，然後用鹹苦等味，以化其穀，庶食飲從茲下矣。】
【`張志聰`曰：視氣所行者，視衛氣之行於手足陽明而取之也。毋過三行者，先淺刺之，以逐陽邪而來血氣，復深刺之，以致陰氣之邪，最後還而復深刺之，以下穀氣。穀氣者，水穀所生之正氣也。若過取之，則穀氣出，故曰，毋過三行。察其沉浮者，察癰之生於脘內脘外，而為淺深之刺也。已刺必熨者，溫散其寒汁沫也。伍以參禁者，參伍而禁忌之，以除其內積也。[上古天真]論曰：恬惔虛無，真氣從之，故宜恬惔無為，乃能行氣。鹹苦化穀者，以鹹苦之物，同穀食之，蓋鹹能耎堅，苦能泄下，穀則養其正氣者也。`徐振公`曰：此因喜怒不適，食飲不節，寒溫不時之所致。故曰，伍以參禁，謂禁其飲食之所當忌者。恬惔無為是和其喜怒，適其寒溫矣。倪仲玉曰：當忌者忌，不當忌者不忌，故曰參伍。】

# 憂恚無言
★ 靈樞·憂恚無言篇第六十九
【`馬蒔`曰：人有憂與怒，以致無言，蓋有其由，故名篇。】

黃帝問於少師曰：人之卒然憂恚，而言無音者，何道之塞？何氣出行，使音不彰？願聞其方。
少師答曰：咽喉者，水穀之道也。喉嚨者，氣之所以上下者也。會厭者，音聲之戶也。口脣者，音聲之扇也。舌者，音聲之機也。懸雍垂者，音聲之關也。頏顙者，分氣之所泄也。橫骨者，神氣所使主發舌者也。故人之鼻洞涕出不收者，頏顙不開，分氣失也。是故厭小而疾薄，則發氣疾，其開闔利，其出氣易。其厭大而厚，則開闔難，其氣出遲，故重言也。人卒然無音者，寒氣客於厭，則厭不能發，發不能下，至其開闔不致，故無音。 【 厭，上聲。】
【`馬蒔`曰：此詳言人之憂恚而無言者，以寒氣之客於會厭也。人有二喉，其一曰咽喉，乃水穀之道也，生於後，其管通於六腑。其一曰喉嚨，氣之所以上下者也，生於前，其管通於五臟。會厭者，凡人用飲食必由會厭以掩喉嚨，而後飲食可過耳，故喉嚨既為氣之上下，則會厭為音聲之戶口，脣為音聲之扇，舌為音聲之機，懸雍為音聲之關，頏顙為分氣之所泄，橫骨為神氣之所使，舌之所發，故人有鼻洞涕出不收者，必其頏顙不開，分氣相失，從鼻而誤出故耳。然人之言語所發，實以會厭為主，厭小而薄，則發氣速，以其開闔利而出氣易也。若厭大而厚，則發氣遲，以其開闔難而出氣遲，所以言語最重也。今人卒然無音者，由夫寒氣客於會厭，則厭不能發，縱發亦不能下，其開闔頗難，所以至於無音也。】
【`張志聰`曰：音聲者，五音之聲，嘹喨而有高下者也。語言者，分別清濁字面發言而有語句也。在肺主聲，心主言，肝主語，然由足少陰腎氣之所發。又曰，五者，音也，音主長夏，是音聲之道，本於五臟之氣全備，而後能音聲響喨，語句清明。故善治者，審其有音聲而語言不清者，當責之心肝；能語言而無音聲，當責之脾肺；不能語言而無音聲者，此腎氣之逆也。夫憂則傷肺，肺傷則無聲矣。恚怒傷肝，肝傷則語言不清矣。胃之上管為咽喉，主進水穀，在喉嚨之後，肺之上管為喉嚨，主氣之呼吸出入，在咽喉之後。會厭者，在咽喉之上，乃咽喉交會之處，凡人飲食，則會厭掩其喉嚨，而後可入於咽，此喉嚨之上管，故為音聲之戶，謂聲氣之從此而外出也。脾開竅於口脣，口開闔而後語句清明，故為音聲之扇。心開竅於舌，足少陰之脈，上挾舌本，舌動而後能發言，故為音聲之機。懸雍者，喉間之上齶，有如懸癰之下垂者，聲從此而出，故為音聲之關。肝脈循喉嚨，入頏顙，頏顙者，齶之上竅，口鼻之氣及涕唾，從此相通，故為分氣之所泄，謂氣之從此而分出於口鼻者也。橫骨者，在舌本內，心藏神，而開竅於舌。骨節之交，神氣之所遊行出入，故為神氣之所使主發舌者也。蓋言橫骨若弩舌之發機，神氣之所使也。人之鼻洞涕出不收者，因頏顙不開，分氣失也。蓋以申明頏顙乃齶之上竅，口鼻之氣，及涕唾之從此而相通者也。會厭者，為開為闔，主聲氣之出入，是以薄小則發聲疾，厚大則開闔難，其氣出遲，故重言也。重言者，口吃而期期也。寒氣者，足少陰寒水之氣也。蓋少陰之脈，上擊於舌，絡於橫骨，終於會厭，其正氣上行，而後音聲乃發。如寒氣客於厭，則厭不能發，謂不能開也。發不能下，謂不能闔也。是以至開闔不致，而無音聲矣。】
【`仇汝霖`曰：此篇亦承前數篇而言，蓋憂恐忿怒，傷五臟之形，則病五臟而成積。如傷五臟之氣，則無音聲矣。】

黃帝曰：刺之奈何？
岐伯曰：足之少陰，上繫於舌，絡於橫骨，終於會厭，兩瀉其血脈，濁氣乃辟。會厭之脈，上絡任脈，取之天突，其厭乃發也。
【`馬蒔`曰：此言即人之無音者，而有刺之之法也。足少陰腎經所行之脈，上繫於舌，復絡於橫骨，以終於會厭，必兩次瀉其血脈，則濁氣乃辟除矣。然欲瀉其血脈者，正以此會厭之脈，上絡於任脈天突之穴，取此穴以刺之，其厭乃可發也。】
【`張志聰`曰：足少陰主先天之生氣，留於膻中，上出於肺，以司呼吸者，後天水穀所生之宗氣也。是以呼出心與肺，吸入下通於肝腎，呼吸定息上下之相通也。故寒氣客之，則正氣不通，而會厭失其開闔之機矣。濁氣者，寒水之濁氣也。兩瀉其血脈者，謂脈道有兩岐，一通氣於舌本，一通精液於廉泉玉英，蓋足少陰主藏先天之精氣，而上通於空竅者也。】

# 寒熱
★ 靈樞·寒熱篇第七十
【`馬蒔`曰：凡有瘰癧，其病必發寒熱，故名篇。】

黃帝問於岐伯曰：寒熱瘰癧，在於頸腋者，皆何氣使生？
岐伯曰：此皆鼠瘻寒熱之毒氣也，留於脈而不去者也。
【`馬蒔`曰：此言鼠瘻之所以發為寒熱者，以其毒氣之留於脈也。瘰癧者，瘡名，一名鼠瘻瘡。生於頸腋兩脈間，乃陽明少陽兩經所屬也。正以鼠瘻有寒熱之毒氣，留於其脈而不去耳。俗云，鼠用飲食，流涎於其中，人誤用之，所以毒氣感而生瘰癧。今鼠之頸腋多塊，其狀猶瘰癧然，後世有用貓製藥方者，所以勝其毒耳。大義見後[論疾診尺]篇。】
【`張志聰`曰：此承上篇之義，而論足少陰之水火焉。寒熱者，先天水火之氣。水火者，精氣也。以上數篇論後天所成之身形，及水穀所生之血氣，有盛有虛，為癰為積，上篇論少陰所生之氣，上出於會厭，而發於音聲，所藏之精，上通於任脈，以濡空竅，然有正氣則有邪淫，如寒熱之毒氣，下藏於臟，上通於頸腋之間，留於脈而不去，則為瘰癧者，此腎臟先天之水毒也。天開於子，天一生水，其毒在外，故名曰鼠。夫頸腋之脈，少陽之脈也，少陽乃初陽之氣，生於先天之水中，少陽與腎臟經氣相通，故本經曰少陽屬腎。愚按本經凡論刺論疾，其中暗合天地陰陽之道，及血氣之生始出入，蓋欲使學者知邪病之所由生，則知正氣之所出入，若能觸類旁通，斯得聖人之微義。】

黃帝曰：去之奈何？
岐伯曰：鼠瘻之本，皆在於臟，其末上出於頸腋之間，其浮於脈中，而未內著於肌肉而外為膿血者，易去也。
黃帝曰：去之奈何？
岐伯曰：請從其本，引其末，可使衰去而絕其寒熱。審按其道以予之，徐往徐來以去之。其小如麥者，一刺知，三刺而已。 【 易，去聲。】
【`馬蒔`曰：此言刺瘰癧之有法也。鼠瘻之本，皆在五臟，其末上出於頸腋，浮於脈中，內未著於肌肉，外尚未成膿血者，斯易去也。去之之法，亦惟從其何臟之本，以引其在外之末，可使漸衰而絕其寒熱，審按其脈道，以取穴而與之鍼，徐往徐來以去其病。內有小如麥粒者，一刺則知其病之將去，三刺則病自已矣。】
【`張志聰`曰：此言陰臟之毒氣，傳於腑陽，而外出於末者，可刺而易已也。夫臟為本，脈為末。其毒在臟而上出於頸腋之間，其浮於脈中而外為膿血者，此毒氣出於末，而從脈潰，故易已也。未內著於肌肉者，未轉及於陽明也，故從其本，引其末，可使衰去而絕其寒熱之毒。審按其所出之道路，以予奪之，徐往徐來，以引去之。其小如麥者，毒之輕微也，可一刺知，三刺而已。此篇與《素問》第六十篇[骨空]論合參，其大義可曉然矣。`徐振公`曰：手厥陰少陽，皆與腎合，陰臟之毒，出於腑陽，故為易治，若傳於厥陰之臟，故為不治之死證矣。】

黃帝曰：決其生死奈何？
岐伯曰：反其目視之，其中有赤脈上下貫瞳子，見一脈一歲死，見一脈半一歲半死，見二脈二歲死，見二脈半二歲半死，見三脈三歲而死。赤脈不下貫瞳子，可治也。
【`馬蒔`曰：此言決瘰癧之生死有法也。赤脈從上而下貫瞳子中，凡死之遠近，以脈之如線者多少為度。如無赤脈下貫瞳子者，其病可治也。】
【`張志聰`曰：夫腎藏天一之水，地二之火，此先天始分之兩儀也。少陽厥陰之氣，皆出於腎，厥陰之氣，上舍於心下之包絡，而為有形之一臟。包絡主脈，而代君行其血焉。少陽之氣，遊行於上中下，出入於肌腠，歸於中焦之部署，而為有形之一腑，與心主包絡之相合也。是厥陰少陽之形臟，在於心下中焦之部分，而二氣皆本於腎臟之所生。瞳子者，水臟之骨睛也。赤脈從上而下貫瞳子者，水臟之毒氣，上交於包絡之火臟，火臟之毒氣，復下交於水臟之骨睛，此為陰陽交者，死不治。蓋毒氣在於陰陽之臟內往來，不能出於末而從脈潰，故為不治之惡疾也。夫天一地二，合而為三。一脈一歲死者，水臟之毒甚也；二脈二歲死者，水臟之毒，傳之於火臟也，三脈三歲死者，毒氣分於二臟之間也。蓋毒之專者重，故死之速，分者死之遲也。一脈半者，一二之間也。二脈半者，二三之間也。夫人秉先天之水火而成此形，有感於正氣，必協於邪淫，是以痘毒發原在腎，先天之火毒也。瘰癧者，先天之水毒也。蓋火有毒而水亦有毒，但火毒多而水毒少也。】

# 邪客
★ 靈樞·邪客篇第七十一
【`馬蒔`曰：客者，感也。首節論邪之所感，故名篇。】
【`徐振公`曰：此篇假邪客以明衛氣宗氣之行，故篇名邪客，而經文皆論其正氣焉。】

黃帝問於伯高曰：夫邪氣之客人也，或令人目不瞑，不臥出者，何氣使然？
伯高曰：五穀入於胃也，其糟粕津液宗氣，分為三隧：故宗氣積於胷中，出於喉嚨，以貫心脈而行呼吸焉；營氣者，泌其津液，注之於脈，化以為血，以營四末，內注五臟六腑，所應刻數焉；衛氣者，出其悍氣之慓疾，而先行於四末分肉皮膚之間，而不休者也。晝日行於陽，夜行於陰，常從足少陰之分間，行於五臟六腑。今厥氣客於五臟六腑，則衛氣獨衛其外，行於陽不得入於陰，行於陽則陽氣盛，陽氣盛則陽蹻陷，不得入於陰，陰虛故目不瞑。
【`馬蒔`曰：此伯高言人之目不瞑者，以其陽氣獨行於外，而內之陰氣亦虛也。夫邪之感於人身，令人目不得瞑，或不臥而出於外者。正以五穀入胃，下焦為糟粕之隧，中焦為津液之隧，上焦為宗氣之隧。故宗氣積於胷中者，即上焦也。出喉嚨以貫心脈而行呼吸，一呼脈行三寸，一吸脈行三寸，呼吸總為一息，則脈行六寸。凡人一日一夜，計有一萬三千五百息，則脈行八百一十丈。其營氣由中焦之氣降於下焦，而生此陰氣者，泌其津液，注之於脈，化以為血，以榮四肢，內隨宗氣以行於五臟六腑經脈之中，而百刻之內，其脈數與刻數相應也。衛氣者，由下焦之氣，以升於中上二焦，而生此陽氣，但衛氣慓悍滑疾，不隨宗氣以行，而先行於四末分肉皮膚之間而不休者也。晝行於陽經，夜行於陰經。然晝行陽經之時，如行足太陽經已畢，則必入於足少陰腎經，而又出行於陽經；行足陽明已畢，則亦必入於足少陰腎經，而又出行於陽經，諸陽皆然。正以陽氣迅而陰氣弱，故必一入而即出也。所謂常從足少陰之分間，行於五臟六腑者，如此。今邪氣厥逆客於五臟六腑，則衛氣獨衛其外，有得內入於陰，惟其不得內入於陰，則外之陽氣盛，而陽蹻之脈，不得入於陰，致內之營氣虛，而陰蹻之脈，不得通於陽，陽盛而陰虛，此目之所以不瞑也。】
【`張志聰`曰：此篇論衛氣行於形身之外內，宗氣行於經脈之外內，行於脈內者，偕營氣而行，行於脈外者，隨衛氣而轉，外內自相逆順而行者也。夫宗氣同營氣行於脈中，以應呼吸漏下，衛氣行於脈外，晝行於陽，夜行於陰，皮膚經脈之血氣，交相逆順而行也。按[五味]篇曰：大氣之搏而其行者，積於胷中，命曰氣海，出於肺，循咽喉，故呼則出，吸則入。此宗氣隨肺氣行於皮膚，呼則氣出，而八萬四千毛竅皆闔，吸則氣入，而八萬四千毛竅皆開。此篇論宗氣貫心脈而行呼吸。心脈者，手心主包絡之脈。包絡主脈，是從心脈而行於十六經脈之中，呼吸定息脈行六寸，晝夜一萬三千五百息，脈行八百十丈，以終五十營之一週。是宗氣營氣，皆半榮於脈中，而半行於脈外者也。衛氣者，慓悍滑疾，獨行於脈外，晝行於陽，夜行於陰，以司晝夜之開闔，行於陽則目張而起，行於陰則目瞑而臥，如厥逆之氣，客於五臟六腑，則衛氣獨衛於外，行於陽不得入於陰，故目不瞑。愚按衛氣不得入於陰則目不瞑之論，多有重見，然各有意存，學者宜體析明白。】

黃帝曰：善。治之奈何？
伯高曰：補其不足，瀉其有餘，調其虛實，以通其道而去其邪。飲以半夏湯一劑，陰陽已通，其臥立至。
黃帝曰：善。此所謂決瀆壅塞，經絡大通，陰陽和得者也。願聞其方。
伯高曰：其湯方以流水千里已外者八升，揚之萬遍，取其清五升煮之，炊所葦薪，火沸，置秫米一升，治半夏五合，徐炊，令竭為一升半，去其滓，飲汁一小杯，日三，稍益，以知為度。故其病新發者，覆杯則臥，汗出則已矣；久者，三飲而已也。 【 秫，音術。】
【`馬蒔`曰：此言治目不瞑而不得臥者，有調其虛實之刺法，飲以湯劑之方法也。陽蹻獨盛於外，則衛氣有餘也。不得入於陰而陰虛，營氣不足也。當補其不足而瀉其有餘，不足為虛，為餘為實，所以調其虛實，以通內外往來之道耳。然又飲以半夏湯一劑，則陰陽已通，其臥立至，其方以流水來自千里外者八升，即今之三升餘也。揚之萬遍，濾其清者五升煮之，即今之二升餘也。炊以葦薪，及火沸之時，又置秫米一升，即今之四合餘也。治半夏五合，即今之二合餘也。徐徐炊之，令竭至一升半，即今之六合餘也。去其滓飲汁一小杯，一日之內，服之者三次，稍有所益，自有所覺，則漸可瞑矣。凡病新發者，覆杯則臥，汗出則已。病久者飲三次而已耳。】
【`張志聰`曰：此論調足少陰陽明之氣，以通衛氣之行於內，蓋衛氣之行於陰，從手足陽明下行至足，而交於足少陰，從足少陰而注於五臟六腑，故當調此二經之氣焉。補不足者，補衛氣之不足，瀉有餘者，瀉厥氣之有餘，調虛實者，調外內之虛實，以通其道路，而去其厥逆之邪。半夏色白形圓，味甘而辛，陽明之品也。月令五月半夏生，感一陰之氣而生者也。胃屬戊土，腎藏天癸，飲以半夏湯一劑者，啟一陰之氣，上交於胃，戊癸合而化火，火土相生，則外內之陰陽已通，其臥立至，此所謂決瀆壅塞，經絡大通，陰陽得和者也。夫腎為水臟，而為生氣之原，氣行則水渙，胃乃燥熱之腑而主中土，欲得陰氣以合化，而不欲寒水之上乘，故用流水千里以外者，所謂勞水也。再揚之萬遍，則水性無力，不能助寒水上行矣。八乃金之成數，五乃土之生數，陽明主秋金而胃居中土，故用八升五升者，助陽明之胃氣也。葦乃水草，炊以葦薪者，助水中之生氣也。米乃土穀而秋成，置秫米一升者，助胃氣也。古以腹中和小便利為知，覆杯則臥，汗出而已者，正氣和而厥氣散，衛氣得從其道而出入矣。】
【`徐振公`曰：厥氣者，臟腑之逆氣也。氣本於足少陰腎，而生於足陽明胃，故調此二經之氣，而逆氣自解矣。曰陰陽以通，曰陰陽和得者，一謂衛氣所行於外內之陰陽，一謂少陰陽明之陰陽相得而和也。】

黃帝問於伯高曰：願聞人之肢節，以應天地，奈何？
伯高答曰：天圓地方，人頭圓足方以應之。天有日月，人有兩目。地有九州，人有九竅。天有風雨，人有喜怒。天有雷電，人有音聲。天有四時，人有四肢。天有五音，人有五臟。天有六律，人有六腑。天有冬夏，人有寒熱。天有十日，人有手十指。辰有十二，人有足十指莖垂以應之，女子不足二節以抱人形。天有陰陽，人有夫妻。歲有三百六十五日，人有三百六十節。地有高山，人有肩膝。地有深谷，人有腋膕。地有十二經水，人有十二經脈。地有泉脈，人有衛氣。地有草蓂，人有毫毛。天有晝夜，人有臥起。天有列星，人有牙齒。地有小山，人有小節。地有山石，人有高骨。地有林木，人有募筋。地有聚邑，人有䐃肉。歲有十二月，人有十二節。地有四時不生草，人有無子。此人與天地相應者也。
【`馬蒔`曰：此伯高備言人與天地相應也。女子不足二節，缺莖垂與二睾也，以抱人形故耳。】
【`張志聰`曰：此論人之形身四體，臟腑陰陽，應天地之日月星辰，山川草木，人與天地參也。衛氣晝行於陽，夜行於陰，應天道之遶地一週，一歲而終三百六十五度。日月五星，隨天道之環轉；風雨雷電，從天氣以施行；山川泉谷，上天之無不復幬；林木草蓂，感天氣而生長。衛氣日行於陽，上至頭目口齒，下至足脛膝膕，四旁之四肢，肢節䐃肉皮毛；夜行於陰，內循五臟六腑，熏於募筋，充於胷腹。人之身形臟腑，應六氣之降升，五運之出入，衛氣之行，應天道之遶地環轉，而復通貫於地中。故曰，地有泉水，人有衛氣，是衛氣非獨行於形身之外內，而復貫通於經脈之外內者也。】
【`徐振公`曰：地有草蓂，人有毫毛。女子月事以時下者，澹滲皮毛之血也。男子衝任不盛，宗筋不成，則鬚不生，是以四時之草不生，以應人之無子。`仇汝霖`曰：上古有蓂草，一莖三十葉，日落一葉，如月小則落二十九葉，蓋以應女子之月事以時下。】

黃帝問於岐伯曰：余願聞持鍼之數，內鍼之理，縱舍之意，扞皮開腠理，奈何？脈之屈折出入之處，焉至而出？焉至而止？焉至而徐？焉至而疾？焉至而入？六腑之輸於身者，余願盡聞。少敘別離之處，離而入陰，別而入陽，此何道而從行？願盡聞其方。
岐伯曰：帝之所問，鍼道畢矣。
黃帝曰：願卒聞之。 【 內，同納。舍，同捨。】
【`馬蒔`曰：此帝備問用鍼之義，及經脈出入離合之處也。鍼有所持之法，所納之理，或縱鍼而不必持，或捨鍼而不復用，扞人之皮以開其腠理，此皆法之所當知也。其經脈有屈折出入之處，何所至而出鍼？何所至而止鍼？何所至而用鍼則徐？何所至而用鍼則疾？何所至而入鍼？且六腑之運於人身者，有別有離，何者離陽而入於陰？何者別陰而入於陽？此必有脈道以為之行也，故備問之。】
【`張志聰`曰：此問用鍼之理，而兼問血氣之行於皮膚經脈之外內，有出入至止離別之處焉。皮腠者，脈外之氣分也。脈之屈折出入之處，焉至而出，焉至而止，謂血氣之行於經脈外內，有至止出入之處。而內鍼之理，何以為之至止疾徐也。六腑之輸於身者，即手足三陽之本標，別離之處者，別經脈而出於氣街之處也。夫皮膚為陽，經脈為陰。離而入陰者，脈外之氣血，離皮膚而入於經脈也。別而入陽者，脈內之血氣，別經脈而入於皮膚也。此何道從行，願盡聞其方。伯言帝之所問，乃陰陽血氣之流行，知血氣之外內，則知所以用鍼矣。`仇汝霖`曰：此因鍼道以明血氣之運行出入，蓋鍼道與血氣之流行，皆合天地之大道。】

岐伯曰：手太陰之脈，出於大指之端；內屈，循白肉際，至本節之後太淵，留以澹；外屈，上於本節之下；內屈，與陰諸絡會於魚際，數脈並注，其氣滑利，伏行壅骨之下；外屈，出於寸口而行，上至於肘內廉，入於大筋之下；內屈，上行臑陰入腋下；內屈走肺。此順行逆數之屈折也。 【 數，上聲。】
【`馬蒔`曰：此伯言手太陰經之脈，有屈折出入順逆之數也。手太陰肺經之脈，出於大指之端少商穴，內屈之以循白肉之際。蓋白肉屬陰經，赤肉屬陽經，陰陽之經，以赤白肉際為界也。至本指節後有太淵穴，大凡脈會太淵，而留止於此，澹滲諸經，從外而曲上於本節之下，又從內而曲與陰經諸絡會於魚際。但數經之脈，並注於此。其氣滑利，伏行壅骨之下，即掌後高骨也。又外往少曲，出於寸口之太淵穴而行，故曰脈會太淵也。上從經渠、列缺、孔最，又至肘內之俠白穴，入於大筋之上，從內少曲，上行臑之陰廉，入腋下之雲門、天府，又內曲而走於肺，此則從外而走內者為逆，若自雲門、中府以出少商，則自內而出外者為順，此乃順行逆數之屈折也。】
【`張志聰`曰：此分論脈外之宗氣，循手太陰之經，順行而逆數也。夫宗氣之行於脈外者，從肺氣而出，故其氣滑利，伏行於壅骨之下，外屈出於寸口而行，外屈上於本節之下，留以澹滲皮毛。手太陰之脈，出於大指之端，內屈，循白肉際至本節之後太淵；內屈與諸陰絡會於魚際，數脈並注，上至於肘內廉，入於大筋之下；內屈上行臑陰，入腋下；內屈走肺。此太陰之脈，從指井而走肺脈，外之宗氣，從臑腋以上魚，此順行逆數之屈折也。】

心主之脈，出於中指之端；內屈，循中指內廉以上，留於掌中，伏行兩骨之間；外屈，出兩筋之間，骨肉之際，其氣滑利；上二寸外屈，出行兩筋之間，上至肘內廉，入於小筋之下，留兩骨之會，上入於胷中，內絡於心肺。
【`馬蒔`曰：此伯言心主之脈，有曲折出入順逆之數也。心主之脈，即手厥陰心包絡之脈也。手少陰心經，本為君主之官，而此以包絡為心主者，正以其脈之所行，悉代君主，而遂謂之心主之脈也。其脈行於中指之端中衝穴，從內少曲，循中指之內廉以上，留於掌中之勞宮穴，伏行於兩骨之間，外屈而行，出於兩筋之間，正骨肉之際大陵穴之所在也。其氣滑利，上於二寸之內關穴，又外屈出行兩筋之間，上至肘之內廉曲澤穴，入於小筋之下，留於兩骨之會，上入於胷之天泉、天池，而內絡於心肺兩經，此乃心主順行逆數之屈折也。】
【`張志聰`曰：此分論行於脈中之宗氣，從心主之脈，營行於十二經脈之中，以應呼吸漏下；其脈外之宗氣，亦隨本經而屈折於皮膚之間。蓋宗氣之出於肺，而行於皮膚者，散於十二經脈之外，各從本經而為逆順之行，故行於心主之脈外者，外屈出兩筋之間，骨肉之際，其氣滑利，上肘臂二寸，外屈而澹滲於皮毛。心主之脈，出於中指之端，內屈循中指內廉以上，留於掌中，伏行兩骨之間，出行兩筋之間，上至肘外廉，入於小筋之下，留兩骨之會，上入於胷中，內絡於心肺，此亦順行而逆數也。夫脈外之氣血，各隨本經以分界畔。故行於脈中者，隨脈而屈折於脈內；行於脈外者，亦隨本經而屈折於脈外也。以上二節，論宗氣之留於胷中，上出於肺，行於十二經脈之皮部，以司呼吸開闔，上貫心脈，營於十二經脈之中，以應呼吸漏下，外內之相應也。】

黃帝曰：手少陰之脈獨無腧，何也？
岐伯曰：少陰，心脈也。心者，五臟六脈之大主也，精神之所舍也。其臟堅固，邪弗能容也。容之則心傷，心傷則神去，神去則死矣。故諸邪之在於心者，皆在於心之包絡。包絡者，心主之脈也，故獨無腧焉。
【`馬蒔`曰：此承上文而明手少陰心經，不必有治病之腧也。腧者，穴也，前[本輸]篇止言心出於中衝云云，而不言心經者，豈心經獨無治病之腧乎？非謂心經無腧穴也。伯言少陰者，心之脈也，心為五臟六腑之大主，乃所以藏神者，故為精神之所舍也，其臟堅固，而邪弗能容，若邪容之，則心傷而神去，乃至於死矣。故凡諸邪之在心者，皆不在於心，而在於心之包絡。此包絡者，遂得以同於心主之脈，而即以心主稱之也。故治病者，亦治心包絡之穴而已，獨不取於心之腧者有以哉。】
【`張志聰`曰：此申明宗氣貫心脈而行呼吸之因，蓋血脈者，心所主也，包絡代行其血氣者，君主無為而神明內藏，包絡之相代君行其令也。精神內藏，其臟堅固，故邪弗能傷，心傷則死矣。少陰，心脈也。包絡者，心主之脈也。獨無腧者，包絡代輸其血氣也。】

黃帝曰：少陰獨無腧者不病乎？
岐伯曰：其外經病而臟不病，故獨取其經於掌後銳骨之端。其餘脈出入屈折，其行之疾徐，皆如手少陰心主之脈行也。故本腧者，皆因其氣之虛實疾徐以取之，是謂因衝而瀉，因衰而補。如是者邪氣得去，真氣堅固，是謂因天之序。
【`馬蒔`曰：此承上文而明心經之病，在外經而不在內臟，所以止取神門之穴，而餘病則取包絡而已。夫諸邪之在心者，皆治心之包絡，則少陰心經獨不病乎？伯言心經之病在於外經，凡經脈之行於外者偶病耳，其心之內臟則不容病者也。故外經有病，獨取其掌後銳骨之端神門穴耳。其餘脈之出入曲折，所行之徐疾，皆於手厥陰心包絡之脈行也。故本經[本輸]篇謂治手少陰者，即治心包絡經，皆調其氣之虛實疾徐以取之，是謂因邪氣所衝而瀉之，真氣衰而補之，如是者則邪去而真固，有以循天道四時之序矣。】
【`張志聰`曰：此承上文復申明少陰之無腧者，謂精神內藏，不為各經轉輸其血氣，而少陰之經脈，亦從外而循於內也。故外感於邪，獨取其掌後銳骨之神門穴，蓋病在外經而臟不病也。其餘手足十二經脈之出入屈折，行之疾徐，皆如手少陰心主之脈行，蓋言十二經脈相同，非少陰之獨無腧也。故取少陰之本腧者，皆因其正氣之虛實以取之，而不因於邪也。因心氣之盛而衝者瀉之，心氣之衰者補之，蓋精神內藏，臟真堅固，邪在外經而不傷於內，故止因正氣之盛虛而補瀉其腧也。[八正神明]論曰：因天之序，盛虛之時，移光定位，正立而待。蓋心為陽中之太陽，而上應於日，如衰而補之，以待日之方中，衝而瀉之，以待日之將昃。】

黃帝曰：持鍼縱舍奈何？
岐伯曰：必先明知十二經脈之本末，皮膚之寒熱，脈之盛衰滑濇。其脈滑而盛者病日進，虛而細者久以持，大以濇者為痛痺，陰陽如一者病難治。其本末尚熱者病尚在，其熱已衰者，其病亦去矣。持其尺，察其肉之堅脆、小大、滑濇、寒溫、燥濕，因視目之五色，以知五臟而決死生。視其血脈，察其色，以知其寒熱痛痺。
【`馬蒔`曰：此帝問持鍼縱舍之法，而伯先以視病之法言之也。第四節帝以持鍼之數，納鍼之法，縱舍之意問之，而伯尚末言，故此以持鍼縱舍為問。伯言必先明知手足十二經脈之本末，其各經何起何止也；皮膚之寒熱，各經之分肉，孰寒而孰熱也；及人迎氣口之脈盛衰滑濇，其脈之滑而盛者，病為日進，脈之虛而小者，病久以持，若大而帶濇，當為痛痺，如人迎氣口若一，則脈為關格，病當難治。胷腹為本，四肢為末。凡本末尚熱者，其病尚在；凡本末之熱已衰者，其病亦去。不惟是也，又必持其尺部，以察其肉之堅脆，脈之小大滑濇，體之寒溫燥濕，即本經[論疾診尺]篇所謂獨調其尺以言其病也。又以目為五臟六腑之精，視其目之五色，以知其五臟，而決其死生。又視其血脈之陷下與否，及血脈之五色，以知其寒熱痛痺，斯可以行持鍼縱舍之法也。】
【`張志聰`曰：此論審別病氣在於皮膚經脈之外內，有出入盛衰之別也。本末者，十二經脈之本標，血氣之流行出入者也。皮膚之寒熱，病氣在於皮膚也。脈之盛衰滑濇，病氣在於經脈也。其脈滑而盛者，病日進於經脈之中，虛而細者，病久持於脈外也。夫在外者，皮膚為陽，筋骨為陰，脈大以濇者，為寒熱痛痺也。如左右之陰陽如一者，病難治，謂皮膚筋骨之淺深皆病也。其本末尚熱者，病尚在於血脈之中，其熱已衰者，其病氣隨經脈之血氣出於氣街而亦去矣。[邪氣臟腑](邪氣臟腑病形)篇曰：脈滑者，尺之皮膚亦滑，脈濇者，尺之皮膚亦濇，故持其尺，察其尺膚之堅脆大小滑濇，以知皮膚分肉之寒熱燥濕也。五臟之血色見於目，因視目之五色，以知五臟而決死生，蓋病在臟者，半死半生也。視其血絡，察其皮毛，以知痛痺之寒熱也。[皮部]論曰：凡十二經絡脈者，皮之部也，其色多青則痛，多黑則痺，黃赤則熱，多白則寒，五色皆見，則寒熱也。此篇論營衛宗氣營行出入於經脈之外內，故持鍼縱舍，亦當察病氣之在皮膚，在經脈，或在五臟也。】

黃帝曰：持鍼縱舍，余未得其意也。
岐伯曰：持鍼之道，欲端以正，安以靜。先知虛實而行疾徐，左指執骨，右手循之，無與肉果。瀉欲端以正，補必閉膚。輔鍼導氣，邪得淫泆，真氣得居。
【`馬蒔`曰：此伯始以持鍼縱舍之法言之也。凡持鍼之道，欲端以正，安以靜。先知病之虛實，以行疾徐之法。始用左指，按其病人之骨。右手循穴，以施其鍼。方鍼入時，無與肉果。欲行瀉法，必端以正，欲行補法，必閉其膚。助鍼導氣，斯邪氣可淫泆而散，真氣得在內而居矣。】
【`張志聰`曰：此論刺血脈而當養其真氣也。真氣者，所受於天，與穀氣並而充身者也。縱舍者，迎隨也。無與肉果者，刺脈無傷肉也。】

黃帝曰：扞皮開腠理奈何？
岐伯曰：因其分肉，左別其膚，微納而徐端之，適神不散，邪氣得去。
【`馬蒔`曰：此同第四節扞皮開腠理之問，而伯言其有法也。所謂扞皮開腠理者，因其分肉之在何經，而扞分其皮，以開其腠理而入刺之也。先以左手別其皮膚，然後右手微納其鍼，而徐徐端正其鍼以入之，斯乃扞皮開腠理之法，其神氣自然不散，而邪氣乃得以去矣。】
【`張志聰`曰：此論刺皮膚而當養其神氣也，神氣者，兩精相搏之所生，兩精者，天一之精，後天水穀之精也。】

黃帝問於岐伯曰：人有八虛，各何以候？
岐伯答曰：以候五臟。
黃帝曰：候之奈何？
岐伯曰：肺心有邪，其氣留於兩肘。肝有邪，其氣留於兩腋。脾有邪，其氣留於兩髀。腎有邪，其氣留於兩膕。凡此八虛者，皆機關之室，真氣之所過，血絡之所遊，邪氣惡血固不得住留，住留則傷經絡，骨節機關不得屈伸，故病攣也。
【`馬蒔`曰：此明言八虛可以候五臟也。八虛者，即下兩肘、兩腋、兩髀、兩膕之間，由五臟內虛，以致虛邪客之而為病也。肺之經脈，自胷之中府，以入兩肘之俠白等穴，心之經脈，自肘上極泉，以行於少海等穴，故肺心有邪，其邪氣當流於兩肘也。肝之經脈，自足大指之大敦，以行於腋下之期門等穴，故肝有邪，其邪氣當流於兩腋也。脾之經脈，自足大指之隱白，以行於髀之血海等穴，故脾有邪，其邪氣當流於兩髀也。腎之經脈，自足心涌泉以行於膕之陰谷等穴，故腎有邪，其邪氣當流於兩膕也。凡此八者，皆機關之室，真氣之所過，血脈之所遊，非邪氣惡血，可以住留之所。若住留之，則經絡傷而骨節機關不得屈伸，其病當為拘攣矣。其始也，由五臟虛而邪氣流於八所，其既也，即八所而可以候五臟，故曰八虛可以候五臟也。】
【`張志聰`曰：此言五臟之血氣，從機關之虛出於膚表，與營衛宗氣之相合也。[九鍼]篇曰：節之交，神氣之所遊行出入。兩肘、兩腋、兩髀、兩膕，乃關節交會之處，心臟之神氣，從此而出，如五臟有邪，則氣留於此而不得布散矣。真氣之所過，謂五臟之經脈，各從此而經過。邪氣住留則傷經絡，謂邪在於皮膚，留而不去，則傷經絡矣。此言機關之室，在於骨節之交，五臟之血氣，從此而出於分肉皮膚，不涉於血脈也。故五臟有邪，則氣留於此。如外感於邪氣惡血，留滯於此，則骨節機關，不得屈伸而病攣也。按本篇論營氣行於脈中，衛氣行於脈外，宗氣貫心脈而行於脈中，從手太陰而行於脈外，衛氣日行於皮膚分肉，夜行於五臟之陰，而五臟之氣，又從機關之虛，外出於膚表，此形身臟腑之氣，遊行於外內，而交相出入者也。至於皮膚經脈之血氣，屈折於外內之間，出入於本標之處，皆假邪客以明正氣之流行，乃修身治民之大張本也。】


# 通天
★ 靈樞·通天篇第七十二
【`馬蒔`曰：內言人有五等，皆稟氣於天，故名篇。】

黃帝問於少師曰：余嘗聞人有陰陽，何謂陰人？何謂陽人？
少師曰：天地之間，六合之內，不離於五，人亦應之，非徒一陰一陽而已也，而略言耳，口弗能遍明也。
黃帝曰：願略聞其意。有賢人聖人，心能備而行之乎？
少師曰：蓋有太陰之人，少陰之人，太陽之人，少陽之人，陰陽和平之人。凡五人者，其態不同，其筋骨氣血各不等。
【`馬蒔`曰：此舉五等之人而概言之，非徒有陰人陽人而已也。】
【`張志聰`曰：一陰一陽者，始生之兩儀，應陰陽和平之人也。太陰少陰太陽少陽，應所生之四象也。人秉天地之氣而生成此形氣，是以[陰陽二十五人]篇論地之五行以生此形，故論五音之形；此論人合天之陰陽四象，故篇名通天而論人之態也。】

黃帝曰：其不等者可得聞乎？
少師曰：太陰之人，貪而不仁，下齊湛湛，好內而惡出，心和而不發，不務於時，動而後之。此太陰之人也。 【 好，去聲，下同。內，同納。惡，去聲。】
【`馬蒔`曰：此即太陰之人而言之也。下齊湛湛者，內存陰險，外假謙虛，貌似下抑整齊，湛然無私也。好納而惡出者，有所得則喜，有所費則怒也。心和而不發，不務於時，動而後之者，心似和氣，不即順應。而或有舉動，必己隨人後起，覘人利害，以為趨避也。其深情厚貌，奸狡虛假之情如此。】
【`趙庭霞`曰：太陰之人，太偏於陰矣。其人陰險，故貪而不仁。陰內而陽外，故好內而惡出。湛湛，清潔貌。下齊，謙下整齊，足恭之態也。心和而不發，陰柔之性也。不務於時者，不通時務也。動而後之者，見人之舉動而後隨之，柔順之態也。】

少陰之人，小貪而賊心，見人有亡，常若有得，好傷好害；見人有榮，乃反慍怒，心疾而無恩。此少陰之人也。
【`馬蒔`曰：此即少陰之人而言之也。小貪者，比太陰之人則小異耳。其心以賊害為主，則同於太陰之不仁也。人有所失，彼則喜之，若己有得也。人有所榮，彼則怒之，若己有失也。好傷人，好害人，其心忌嫉而無恩者如此。】
【`趙庭霞`曰：少陰之人，少偏於陰，故小貪。然陰險之性，局量褊淺，故常存賊害之心，利人之失，而忌人之得也。】

太陽之人，居處于于，好言大事，無能而虛說，志發於四野，舉措不顧是非。為事如常、自用，事雖敗而無常悔。此太陽之人也。 【 處，上聲。】
【`馬蒔`曰：此即太陽之人而言之也。于于，無爭之意。好言大事，無能而虛說，即孔子之所謂其言之不怍，則為之也難者是也。志發於四野者，事不畏人知也。為事如常，為事止庸常也。自用者，愚而好自用也。】
【`趙庭霞`曰：于于，自足貌。好言大事，無能而虛說，大言不慚，無必為之志也。志發於四野者，放曠而肆志也。舉措不顧是非者，姿意妄行，顛倒從違也。自用者，言不式古，行不遵先也。雖敗而無常悔者，陽剛而矯強也。陽在外，故偏陽之人，好誇張於外而無內之實行也。】

少陽之人，諟諦，好自貴，有小小官則高自宜，好為外交而不內附。此少陽之人也。
【`馬蒔`曰：此即少陽之人而言之也。諟諦者，凡事自審也。好自貴者，妄自尊貴也。】
【`趙庭霞`曰：諟諦好自貴者，好自審為貴也。有小官則高者，妄為尊高也。好外交而不內附者，陽性之外務也。】

陰陽和平之人，居處安靜，無為懼懼，無為欣欣，婉然從物，或與不爭，與時變化，尊則謙謙，譚而不治，是謂至治。
【`馬蒔`曰：此即陰陽和平之人而言之也。無為懼懼欣欣者，不因物感而遽有喜怒也。尊則謙謙者，位尊而愈自謙抑也。譚而不治，無為而治也。曰至治者，不治之治也。】
【`趙庭霞`曰：居處安靜者，恬淡虛無也。無為懼懼，無為欣欣者，心安而不懼，志閒而少欲也。婉然從物，或與不爭者，與物無競，與世不爭也。與時變化者，隨世變遷也。居尊而謙，其德愈光，此陰陽和平之象也。】

古之善用鍼灸者，視人五態乃治之，盛者瀉之，虛者補之。
【`馬蒔`曰：此結上文而言善用鍼灸者，必視其五態而治之也。】
【`張志聰`曰：偏陽之人，瀉陽補陰，偏陰之人，瀉陰補陽，此言鍼合天地人三才之道，可以挽回天地陰陽之造化者也。`宋衛公`曰：陰陽之氣，皆從下而上，古之善灸者，能啟陰陽之氣以上行。】

黃帝曰：治人之五態奈何？
少師曰：太陰之人，多陰而無陽。其陰血濁，其衛氣濇。陰陽不和，緩筋而厚皮。不之疾瀉，不能移之。
【`馬蒔`曰：此言治太陰之人之有法也。多陰而無陽，與少陰之人，多陰而少陽者異矣。惟陰多，故陰血濁；惟無陽，故衛氣濇；惟多陰而無陽，故陰陽不和。況筋緩而皮又厚，必當疾瀉以移其病也。】
【`趙庭霞`曰：太陰之人，多陰無陽，故其陰血濃濁。陽氣者，通會於腠理，無陽，故衛氣所行之濇滯也。陰血多，故筋緩，血多氣少，故皮堅而厚。此陰陽不和之劇，不之疾瀉，不能移易也。】

少陰之人，多陰少陽，小胃而大腸，六腑不調。其陽明脈小而太陽脈大，必審調之。其血易脫，其氣易敗也。 【 易，去聲。】
【`馬蒔`曰：此言治少陰之人之有法也。胃小，故陽明之脈小也。腸大，故手太陽小腸之脈大也。血易脫而氣易敗，故當詳審以調之，與疾瀉太陰之人者不同也。】
【`趙庭霞`曰：在內者五臟為陰，六腑為陽，多陰少陽，故六腑不調也。陽氣生於中焦，其陽明脈小者，生陽之本不足也。太陽之氣，生於水中，太陽脈大者，寒水之氣盛也。此陰陽不和，故其血已脫而氣易敗，必審察其盛虛以調之。】
【`閔士先`曰：多陰無陽，故不疾瀉其陰血，則陰陽不能移易；多陰少陽，故宜調之。蓋陰陽不和，自不能交相廝守矣。】
【`朱衛公`曰：中下二焦之精氣，互相資生而資益者也。陽明脈小，太陽脈大，此先後天之氣不和，故易脫而易敗。】
【`倪仲玉`曰：上節論在外之陰陽，此論在內之陰陽，蓋外有陰陽而內有陰陽也。外不和必因於內，內不和必及於外。】

太陽之人，多陽而少陰，必謹調之，無脫其陰而瀉其陽。陰重脫者，陽狂；陰陽皆脫者，暴死不知人也。
【`馬蒔`曰：此言治太陽之人之有法也。惟少陰，故不可脫其陰；惟多陽，故當以瀉其陽。若陽氣太瀉，則陽至重脫，其病為狂，若陰陽皆瀉，而至於脫，則當暴死不知人也。】
【`趙庭霞`曰：無脫其陰而瀉其陽者，陽為陰之固也。若陰氣重脫則為陽狂，陰陽皆脫則為暴死，蓋陽為陰之固，陰為陽之守，陽氣生於陰中，陰重脫則陽亦脫矣。】

少陽之人，多陽少陰，經小而絡大，血在中而氣外，實陰而虛陽，獨瀉其絡脈則強。氣脫而疾，中氣不足，病不起也。
【`馬蒔`曰：此言治少陽之人之有法也。惟絡脈大，故獨瀉其絡脈則身強，若瀉之太過，以致氣脫而出速則中氣不足，病不能起也。】
【`趙庭霞`曰：經脈為裏，支而橫者為絡，小胃而大腸者，以上為陽而下為陰也。經小而絡大者，以裏為陰而表為陽也。血在中而氣外者，陰在內而陽在外，血為陰而氣為陽也。故欲實陰而虛陽，獨瀉其絡脈則強，如瀉氣則氣脫而疾，致中氣不足，病不起也。】
【`閔士先`曰：上節論瀉陽，當防其陰脫，謂陰陽之二氣也。此以血為陰而氣為陽，充膚熱肉之氣從裏之經隧而出於絡脈皮膚，故欲實陰虛陽，獨瀉其絡脈則強。至於三焦通會之元真，不可瀉也，瀉之則疾脫，脫則中氣不足，病不起也。此篇論陰陽之理，參伍錯綜，蓋陰陽者有名而無形，若以有形之腸胃經絡表裏上下，皆可以論陰陽者也。】
【`朱衛公`曰：陰陽血氣之原流，頭緒紛紜，須貫通全經，而後可以無惑。】

陰陽和平之人，其陰陽之氣和，血脈調。謹診其陰陽，視其邪正，安其容儀，審有餘不足，盛則瀉之，虛則補之，不盛不虛，以經取之。此所以調陰陽、別五態之人者也。
【`馬蒔`曰：此言治陰陽和平之人之有法也。】
【`趙庭霞`曰：陰陽之氣和，氣有陰陽也。血脈調，謹診其陰陽，血有陰陽也。視其邪正，安其容儀，形中之陰陽也。審其有餘不足，盛則瀉之，虛則補之，調其氣之盛虛也。如氣無盛虛，則以經取之，調其血之虛實也。此所以調陰陽別五態之人也。`朱衛公`曰：始論無形之四象，而漸及於有形之五行。】

黃帝曰：夫五態之人者，相與毋故，卒然新會，未知其行也。何以別之？
少師答曰：眾人之屬，不知五態之人者，故五五二十五人，而五態之人不與焉。五態之人，尤不合於眾者也。
【`馬蒔`曰：此帝以難知五態之人為慮，而少師言常人不能知也，況不合於眾人乎。】
【`趙庭霞`曰：此論視其狀而知其態也。蓋陰陽五態之人，與五音之二十五人不同也，尤不合於眾人者也，故當視其形狀以別之。】

黃帝曰：別五態之人奈何？
少師曰：太陰之人，其狀黮黮然黑色，念然下意；臨臨然長大，膕然未僂。此太陰之人也。 【 黮，徒感切。】
【`馬蒔`曰：此言太陰之人之態也。黮黮甚黑，念然下意，即上文下齊湛湛之意也。臨臨然，長大之貌也。其膕雖長大，而身非傴僂之狀也。】
【`趙庭霞`曰：黮黮然者，黑暗而無光明也。念然下意，即下齊足恭之意也。身半以下為陰，是以臨臨然膕脛之長大也。】
【`朱衛公`曰：膕脛長大，故俯恭於身半以上，而膕未傴僂也。念然下意，而膕未僂者，形容其無陽之人而作此態也。】

少陰之人，其狀清然竊然，固以陰賊，立而躁嶮，行而似伖。此少陰之人也。 【 嶮，同險。】
【`馬蒔`曰：此言少陰之人之態也。清然者，言貌似清也。竊然者，消沮閉藏之貌。雖曰清然竊然，實以陰險賊害為心。即上文所謂賊心者，而始有此態也。其立也躁而不靜，嶮惡覘望。其行也，伏如傴僂。此其內藏沉思，反側之心故耳。較之太陰之人，長大其膕，然未傴僂，此狀可以辨也。】

太陽之人，其狀軒軒儲儲，反身折膕。此太陽之人也。
【`馬蒔`曰：此言太陽之人之狀也。軒軒然者，面高而軒昂也。儲儲者，挺然之意。若反其身而在後視之，則其膕似折，亦不檢之態也。】
【`張志聰`曰：反身折膕者，腹仰而倨然也。此居處于于，好言大事之人，故有此狀也。】

少陽之人，其狀立則好仰，行則好搖，其兩臂兩肘則常出於背。此少陽之人也
【`馬蒔`曰：此言少陽之人之態也。據其態，乃多動少靜，檢身不及之人也。】
【`趙庭霞`曰：立則好仰，即反身折膕之狀。行則好搖者，初陽生動之象也。其兩臂兩手常出於背者，謂常反挽其手於背，此皆輕倨傲慢之狀，無叉手掬恭之貌也。】

陰陽和平之人，其狀委委然，隨隨然，顒顒然，愉愉然，䁢䁢然，豆豆然，眾人皆曰君子。此陰陽和平之人也。
【`馬蒔`曰：此言陰陽和平之人之態也。委委，安重貌。隨隨，不急遽也。顒顒，尊嚴貌。愉愉，和悅也。䁢䁢，周旋貌。豆豆，不亂貌。】
【`趙庭霞`曰：委委，雍雍自得之貌。䁢䁢，目好貌。豆豆，有品也。蓋存乎人者，莫良於眸子，胷中正，故眸子了然而美好也。此陰陽和平之人，眾人皆曰君子，蓋自賢人以至於聖人，皆可以君子稱也。】

# 官能
★ 靈樞·官能篇第七十三
【`馬蒔`曰：官者，任也，任其所能也。本篇雷公有官能之間，故名篇。】

黃帝問於岐伯曰：余聞九鍼於夫子眾多矣，不可勝數。余推而論之，以為一紀。余司誦之，子聽其理，非則語余，請正其道，令可久傳，後世無患。得其人乃傳，非其人勿言。
岐伯稽首再拜曰：請聽聖王之道。
黃帝曰：用鍼之理，必知形氣之所在，左右上下，陰陽表裏，血氣多少，行之逆順，出入之合。謀伐有過，知解結，知補虛瀉實，上下氣門。明通於四海，審其所在，寒熱淋露，以輸異處，審於調氣，明於經隧，左右支絡，盡知其會。寒與熱爭，能合而調之；虛與實鄰，知決而通之；左右不調，犯而行之。明於逆順，乃知可治。陰陽不奇，故知起時。審於本末，察其寒熱，得邪所在，萬刺不殆。知官九鍼，刺道畢矣。 【 奇，音箕。】
【`馬蒔`曰：此帝詳刺道以問伯也。凡用鍼之道，必知人之形氣有餘不足，或形盛氣衰，或氣盛形衰，或形氣皆盛，或形氣皆衰。病之在左在右，在上在下，在陰在陽，在表在裏。或血多氣少，或血少氣多，或血氣皆多，或血氣皆少。其脈之所行，有逆有順。如手太陰經自中府而出於少商者為順，自少商而至於中府者為逆。有出有入，如自表而之裏為入，自裏而之表為出。然後即其犯病而為有過者，則謀伐之。知解其所結，知虛者則補，實者則瀉，又知脈之上下於氣門，即氣穴也。又知脈之流通於四海，審其所在之有病。或為寒熱，或為淋露，疑即[歲露]篇之所謂遇歲露也。以其輸穴必皆異處，當審於調其脈氣之往來，明於十二經脈之經隧，及左右支絡，盡知其會可也。若寒與熱爭，則能合陰陽而調之。若虛與實鄰，則知決虛實而通之。設不能調其左右，是謂犯而行之也。故必明於逆順，乃知可治。況人身陰陽諸經，柑為配合，未嘗有奇行者，能知各經之所起，審於奉末寒熱，得邪所在而刺之，則雖萬刺，可以不殆矣。然九鍼不同，各有所宜，能任而用之，此刺道之所以畢也。左右者，言在病人則左右穴相同，在醫人則鍼時用左右手也。逆順者，言脈之所行有逆順，而鍼法亦有逆順也。】
【`張志聰`曰：此篇論用鍼之理，必明知陰陽血氣之流行出入，逆順淺深，五臟六腑之經輸配合，虛實疾徐，而鍼論畢矣。形氣之所在，左右上下，陰陽表裏，血氣多少，此形中之陰陽血氣也。行之逆順者，皮膚經脈之血氣，交相逆順而行也。出入之合者，經脈外內之氣血，有本標之出入，有離而有合也。謀伐有過者，謂有過之脈，宜伐而去之。知解結者，謂契紹之門戶，有所結而不通者，宜解之，此言血氣之流行於經脈外內之間，或留積於脈內，或阻滯於氣街之門也。知補虛瀉實，上下氣門者，知六腑氣街之門戶，虛實之堅軟者，則知補瀉之所在也。明通於四海者，知膻中衝脈胃腑腦髓之出入也。寒熱陰陽，血氣也。淋露，中焦所生之津液也。審其所在，以輸異處者，當知膻中之宗氣，輸於經脈之外內，以應呼吸漏下者也。衝脈之血氣，半輸於十二經脈之中，半散於皮膚之外者也。胃腑所生之津液，淖澤注於骨而補益腦髓者也。審於調氣，明於經隧者，知胃腑所出之血氣，注於經隧，經隧者，五臟六腑之大絡也。左右支絡盡知其會者，左注右而右注左。左右上下，與經相干，布於四肢，出於絡脈，與脈外之氣血，相會於皮膚分肉間也。寒與熱爭者，陰陽之氣不和也。故當合而調之。虛與實鄰者，血與氣之不和也，故知決而通之。左右不調者，人迎氣口之不調，故當犯而行之。陰陽不奇者，臟腑陰陽交相配合，十二經脈交相貫通也。故知起時者，如乘秋則肺先受邪，乘春則肝先受邪之類也。如春甲乙傷於風者為肝風，以夏丙丁傷於風者為心風之類也。以冬遇此者為骨痺，以春遇此者為筋痺之類也。如正月太陽寅，故為腰脽腫痛，陽明者午也，陽盛而一陰加之，故洒洒振寒之類也。如手太陽之筋病名曰仲春痺，足少陽之筋病名曰孟秋痺也。蓋知臟腑之陰陽，故知病起之時也。本末，病之本標也。寒熱，陰陽之邪也。用鍼之理，知陰陽血氣之流行出入，則知邪之所在矣。按此篇乃全經之總綱，帝平時詳析諮訪於伯，已得其宗旨，故復宣揚以發明之。故曰，余聞九鍼於夫子眾多矣，不可勝數，余推而論之，以為一紀。紀，綱也。】

明於五輸，徐疾所在，屈伸出入，皆有條理。言陰與陽，合於五行，五臟六腑，亦有所藏。四時八風，盡有陰陽，各得其位，合於明堂，各處色部，五臟六腑，察其所痛，左右上下，知其寒溫，何經所在。審皮膚之寒溫滑濇，知其所苦。膈有上下，知其氣所在。先得其道，稀而疏之，稍深以留，故能徐入之。大熱在上，推而下之。從下上者，引而去之。視前痛者，常先取之。大寒在外，留而補之。入於中者，從合瀉之。鍼所不為，灸之所宜。上氣不足，推而揚之。下氣不足，積而從之。陰陽皆虛，火自當之。厥而寒甚，骨廉陷下，寒過於膝，下陵三里。陰絡所過，得之留止。寒入於中，推而行之。經陷下者，火則當之。結絡堅緊，火所治之。不知所苦，兩蹻之下，男陰女陽，良工所禁。鍼論畢矣。
【`馬蒔`曰：此帝詳鍼論以問伯也。五臟有井滎腧經合之五腧，六腑有井滎腧原經合之六輸，然六腑之原並於腧，則皆可稱為五輸也。徐疾者，鍼法也。屈伸出入者，經脈往來也。言陰與陽，合於五行者，泛言陰陽分而為五行也。五臟六腑亦有所藏者，指人身有陰陽五行也。如肺為陰，大腸為陽，肺為金，肝為木之類。四時八風，盡有陰陽者，指天道有陰陽五行也。各得其位，合於明堂各處色部者，言人身之面部，各得其五行之位，合於明堂及各處之色部也。其面部之分為五臟六腑者，可以察其身形之所痛，其色見於左右上下者，可以知其何經之寒溫。又審皮膚之寒溫滑濇，斯能知其病之所苦也。且膈有上下，謂心肺居於膈上，脾居中州，肝腎居於膈下，必知其病氣之所在，先得其經脈之道，然後可以用鍼。稀者，鍼之少也。疏者，鍼之闊也。深者，深入其鍼也。留者，久留其鍼也。即如有大熱在上，則當推鍼而使之下，所謂高者抑之也。熱從下而上，則當引鍼而去其邪，所謂外者發之也。視先痛者，常先取穴以刺之，所謂凡病必先治其本也。又如大寒在外，則留其鍼以補之。大寒入中，則從合穴以瀉之。凡病有鍼所不當用者，則用灸以治之。又如有上氣不足，則推入其鍼以揚之，而使上氣之足。下氣不足，則積其鍼以順之，而使下氣之足。若陰陽皆虛，而鍼所難用，則用火以灸之。又有厥而寒甚，或骨廉下陷，或寒過於膝，則取二陵三里以補之。又有陰絡所過，為寒留止，或寒入於中，則必推其鍼而行以散之。又有經脈陷下者，則惟灸以當之。又有絡脈結而堅緊者，亦用灸以治之。倘不知病之所苦，及男子以陽蹻為經，陰蹻為絡，女子以陰蹻為經，陽蹻為絡，故男子忌取陰蹻，女子忌取陽蹻，乃良工所禁。此鍼論之所以畢也。】
【`張志聰`曰：五輸者，五臟五輸，五五二十五輸；六腑六輸，六六三十六輸。本經云，因其氣之實虛疾徐而取之，故明知五輸之實虛，則知疾徐之所在矣。其臟腑之十二經脈，屈伸出入，皆有循度之條理也。言陰與陽，合於五行者，言五臟六腑，合於天之陰陽，地之五行也。五臟六腑，亦有所藏者，五臟藏五神志，六腑傳導水穀，膽為中精之腑，膀胱為津液之所藏也。四時八風，盡有陰陽，各得其位，合於明堂者，[五色]篇之所謂黃赤為風，青黑為痛，白為寒，五色各見其部，察其浮沉，以知淺深，視色上下以知病處也。五臟六腑，察其所痛，在身形之左右上下，則知寒溫之邪，在於臟腑之何經也。審皮膚之寒溫滑濇，知其所苦者，[邪氣臟腑](邪氣臟腑病形)篇之所謂脈滑者，尺之皮膚亦滑，脈濇者，尺之皮膚亦濇，心脈滑甚為善渴，濇甚為瘖是也。膈有上下，知其氣所在者，膈上為宗氣之海，上焦開發，宣五穀味，熏膚充身澤毛者也。膈下乃胃腑中焦之分，三焦出氣，以溫肌肉，充皮膚者也。故知其氣之所在，先得其所出之道路，稀而疏之，以導氣之出也。稍深以留，以致穀氣，知穀氣已至，故能徐而入之，復使氣之入也。身半以上為陽，身半以下為陰，大熱在上，故當推而下之，使下和於陰也。從下上者，熱厥也。熱厥之為熱也，起於足而上，故當引行於上而去之。夫大熱在上，由中焦之所生，熱厥於下，因酒入於胃，氣聚於脾，中不得散，故視身以前痛者，常先取之，此氣因於中，當先取之中焦也。太陽之上，寒氣主之。太陽之氣主於膚表，大寒在外，寒水之氣在表也。故當留而補之，候陽氣至而鍼下熱，補其陽以勝其寒也。如寒邪上入於中者，從合以瀉之。夫合治內腑，使寒邪從腸胃以瀉出之也。夫寒氣之甚於外而入於中者，因陽氣之在下也，故鍼所不能為者，灸之所宜也。上氣不足者，推而揚之，下氣不足者，積而從之，謂氣本於下之所生也。陰陽皆虛，火自當之，蓋艾能於水中取火，能啟陽氣於陰中也。厥而寒甚，起於廉骨下之陷中，而上逆於膝，此寒厥也。寒厥起於足五指之里，集於膝下，而聚於膝上，蓋氣因於中，陽氣衰不能滲榮其經絡，陽氣日損，陰氣獨在，故為之寒，是以取陽明之下陵三里以補之，此寒厥之在氣也。若寒氣從絡之所過，得之則留而止之，如寒入於中，則當推而行之，此治寒厥之法也。經氣陷下，以火灸之，結絡堅緊者，中有著血，血寒故火以治之。[調經]論曰：病不知所痛，兩蹻為上，蓋陽蹻陰蹻，並起於足踝，上循胷裏，故痛在蹻脈之上者，不知痛處也。是以不知所苦痛者，當取兩蹻於踝下也。男子數其陽，女子數其陰，故男取陰而女取陽，此良工之所禁也。能知臟腑陰陽，寒熱虛實，表裏上下，補瀉疾徐，鍼論畢矣。】

用鍼之服，必有法則。上視天光，下司八正，以辟奇邪，而觀百姓，審於虛實，無犯其邪，是得天之露，遇歲之虛，救而不勝，反受其殃。故曰，必知天忌。 【 辟，當作避。】
【`馬蒔`曰：此言用鍼之事，必當知天忌也。服，事也。上視天光，即[八正神明]論之所謂天寒無刺，天溫無凝，月生無瀉，月滿無補，月郭空無治者是也。下司八正，即[八正神明]論之所謂八正者，所以候八風之虛邪以時至者也。蓋四立、二分、二至，為八節之正氣，[九宮八風]篇有八風八正，當以避八風，故[八正神明]論謂八正之虛邪而避之勿犯也。所謂得天之露者，本經[歲露]篇黃帝曰：願聞歲之所以皆同病者，何因而然？少師曰：此八正之候也。候此者，常以冬至之日太乙，立於葉蟄之宮，其至也，天必應之以風雨者矣。風雨從南方來者為虛風，入客於骨而不發於外，至其立春陽氣大發。風從西方來，萬民又皆中於虛風，此兩邪相搏，經氣結代者矣。故諸逢其風而遇其雨者，命曰遇歲露焉，蓋指天之風雨為露也。所謂遇歲之虛者，本經[歲露]篇曰：乘年之衰，逢月之空，失時之和，因為賊風所傷，是謂三虛，逢年之盛，遇月之滿，得時之和，雖有賊風邪氣，不能危之也。故得天之風雨，而又遇歲之虛，則雖救之而不能勝，反受其所害矣。故[八正神明]論又曰，天忌不可不知者此也。】
【`閔士先`曰：言用鍼之事，當合於天時也。夫鍼者，所以候氣。故當上視天光，因天之序，盛虛之時，移光定位，正立而待者，俟天之陽以助人之氣也。下司八正者，候八風之虛邪以時至也。虛實者，人氣之有盛衰也。得天之露者，清邪中上陽中霧露之氣也。遇歲之虛者，逢年之虛，值月之空，失時之和，救而不能勝邪，則反受其殃。故曰，必知天忌。】

乃言鍼意，法於往古，驗於來今，觀於窈冥，通於無窮，粗之所不見，良工之所貴，莫知其形，若神髣髴。
【`馬蒔`曰：此承上文而言鍼意之妙，無形而至神者也。[八正神明]論岐伯曰：法往古者，先知《鍼經》也。驗於來今者，先知日之寒溫，月之虛盛，以候氣之浮沉，而調之於身，觀其立有驗也。觀於窈冥者，言形氣營衛之不形於外，而工獨知之，以日之寒溫，月之虛盛，四時氣之浮沈，參伍相合而調之，工常先見之，然而不形於外，故曰，觀於窈冥焉。通於無窮者，可以傳於後世也。是故工之所以異也。然而不形見於外，故俱不能見也。視之無形，嘗之無味，故莫知其形，若神髣髴。】

邪氣之中人也，灑淅動形。正邪之中人也，微先見於色，不知於其身，若有若無，若亡若存，有形無形，莫知其情。是故上工之取氣，乃救其萌芽；下工守其已成，因敗其形。
【`馬蒔`曰：此言邪氣之微，而上工能早救之也。洒淅，惡寒貌。動形者，振動其形也。[八正神明]論曰：虛邪者，八正之虛邪氣也。正邪者，身形若用力，汗出腠理開，逢虛風，其中人也微，故莫知其情，莫見其形。[邪氣臟腑病形]篇曰：虛邪之中身也，洒淅動形。正邪之中人也，微先見於色，不知於身，若有若無，若亡若存，有形無形，莫知其情。又[八正神明]論曰：上工救其萌茅，必先見[三部九候]之氣，盡調不敗而救之，故曰上工。下工救其已成者，言不知三部九候之相失，因病而敗之也。上工論氣不論形，所以預取其氣而早救其萌芽，彼下工則反是矣。】
【`閔士先`曰：此言虛邪傷形而正邪中氣也。虛邪者，虛鄉不正之邪風，如春時之風從西方來，夏時之風從北方來。蓋人秉地之五行而成此形，是以五方不正之氣而傷人之形也。正邪者，風寒暑濕燥火，天之正氣也。天有此六氣，而人亦有此六氣，是以正邪中氣者，同氣相感也。中於氣，故先見於色，不知於其身，若有若無，莫知其情。是故上工之取氣，乃救其萌芽，必先見三部九候之氣，盡調不敗而救之。下工守其已成，救其已敗者，不知三部九候之相失，因病而敗之也。】

是故工之用鍼也，知氣之所在而守其門戶，明於調氣補瀉所在，徐疾之意，所取之處。瀉必用圓，切而轉之，其氣乃行，疾而徐出，邪氣乃出，伸而迎之，遙大其穴，氣出乃疾。補必用方，外引其皮，令當其門，左引其樞，右推其膚，微旋而徐推之，必端以正，安以靜，堅心無解，欲微以留，氣下而疾出之，推其皮，蓋其外門，真氣乃存。用鍼之要，無忘其神。 【 遙，同搖。】
【`馬蒔`曰：此承上文而言上工因氣以行補瀉之法，其要則在於守神也。[八正神明]論曰：知其所在者，知診三部九候之病脈處而治之，故曰守其門戶焉。正本節之所謂明於調氣補瀉所在，徐疾之意，所取之處也。瀉必用圓，補必用方，[八正神明]論：瀉必用方，補必用圓。岐伯曰：瀉必用方者，以氣方盛也，以月方滿也，以日方溫也，以身方定也，以息方吸而納鍼，乃復候其方吸而轉鍼，乃復候其方呼而徐引鍼，故曰瀉必用方，其氣而行焉。補必用圓，圓者行也，行者移也，刺必中其營，復以吸排鍼也。故圓與方非鍼也。其言如此，此節之方圓誤可知矣。方瀉之時，切而轉之，其氣乃行，即所謂方吸而轉鍼者是也。疾入而徐出之，邪氣乃出，即所謂方呼而徐引鍼者是也。又必搖大其穴，則邪氣之出者自速，此瀉法也。其補之之時，外引其皮，令當其門，左手則引其樞，右手則推其膚，微旋而徐推其鍼，其鍼必端正安靜，堅心無懈，即所謂如待貴人，不知日暮，神無營於眾物者是也。正欲微留其鍼，候氣下而疾出之，即推其皮以蓋其外門，則真氣乃得存矣，此補法也。然補瀉雖殊，而用鍼之要，當無忘人之神。[八正神明]論曰：養神者，必知形之肥瘦，營衛血氣之盛衰。血氣者人之神，不可不謹養也。】
【`閔士先`曰：知氣之所在者，知病氣之所在，而守其門戶，門者邪循正氣之所出入也。明於調氣者，知氣之虛實，而為補瀉，以疾徐之意而取之也。瀉必用圓者，圓活而轉之，其氣乃行也。疾內而徐出者，疾而徐則虛也。邪氣乃出，則實者虛矣。搖大其穴以出其鍼，則邪氣乃疾出矣。補必用方者，外引其皮，令當其穴門，左手引其樞轉，右手推其膚，微旋轉其鍼而徐推之，其鍼必端以正，安靜以候氣至，堅心而無懈惰，微留其鍼，候氣下而疾出之，推其皮以蓋其外門，則真氣乃存於內矣。用鍼之要，貴在得神，蓋存己之神，以俟彼之神也。】
【`朱衛公`曰：按《素問》[八正神明]論曰：瀉必用方，補必用圓，蓋方與圓非鍼也，乃用鍼之意耳。且方圓者，天地之象也。天氣下降，氣流於地，地氣上升，氣騰於天，天地之氣，上下相交，是以方圓之意，皆可圓活用之。】

雷公問於黃帝曰：鍼論曰，得其人乃傳，非其人勿言。何以知其可傳？
黃帝曰：各得其人，任之其能，故能明其事。
雷公曰：願聞官能奈何？
黃帝曰：明目者，可以視色。聰耳者，可以聽音。捷疾辭語者，可使傳論語。徐而安靜，手巧而心審諦者，可使行鍼艾。理血氣而調諸逆順，察陰陽而兼諸方。緩節柔筋而心和調者，可使導引行氣。疾毒言語輕人者，可使唾癰呪病。爪苦手毒，為事善傷人者，可使按積抑痺。各得其能，方乃可行，其名乃彰。不得其人，其功不成，其師無名。故曰，得其人乃言，非其人勿傳，此之謂也。手毒者，可使試按龜，置龜於器下而按其上，五十日而死矣。手甘者，復生如故也。
【`馬蒔`曰：此言任人者，各因其能，而末示以驗手毒之法也。官人之能者，任人之能，猶書之所謂在官人也。蓋欲視病人之色，聽病人之聲，傳所論之語於病人，以行鍼灸，以導引行氣，以唾癰呪病，以按積抑痺，非各得其人不可也。即如任手毒者，試以按龜之法，則其手之甘毒自別矣。蓋遇人之手，有凶有善，猶用味之甘苦，故即以甘毒名之。毒即苦也。】
【`閔士先`曰：官之為言司也。言各因其所能而分任之，以司其事，故曰官能。如目之明者，可使之察色；耳之聰者，可使之聽音；可使行鍼艾者，任之以艾鍼之能；可使導引行氣者，任之以導引之能；口毒者，可使唾癰呪病；手毒者，可使按積抑痺。各得其能，方乃可行，其名乃彰。不得其人，其功不成。蓋聖人欲得其人，量材而官，授任而治，己不與於其間，而總司其成也。試按龜者言手毒之人，不可使之行鍼，即靈壽之物，亦遭其毒手，而況病人乎？惟手巧而甘美者，能活人也。`朱衛公`曰：五十乃大衍之數，謂不能盡百歲之天年。按[陰陽]別論篇論五臟氣絕，亦合五十之數，此皆出於理數之自然也。夫麟鳳龜龍，謂之四靈，聖人制九鍼之法，所以救民之災異，豈試以毒手而傷其靈瑞乎？蓋以深戒夫非其人勿傳，非其人勿任耳。】

# 論疾診尺
★ 靈樞·論疾診尺篇第七十四
【`馬蒔`曰：篇內詳論各疾，診尺知病，故名篇。】

黃帝問於岐伯曰：余欲無視色持脈，獨調其尺，以言其病，從外知內，為之奈何？
岐伯曰：審其尺之緩急小大滑濇，肉之堅脆，而病形定矣。
【`馬蒔`曰：此言審尺部之脈與肉，而可以知病形也。本經[邪氣臟腑病形]篇曰：脈急者，尺之皮膚亦急；脈緩者，尺之皮膚亦緩；脈小者，尺之皮膚亦減而少氣；脈大者，尺之皮膚亦賁而起；脈滑者，尺之皮膚亦滑；脈濇者，尺之皮膚亦濇。故善調尺者，不待於寸。蓋脈在內，肉在外，內外相應，故審其脈，驗其肉，而病形自定也。愚謂診人脈時，惟臂至尺澤可驗，難以周身知之，故止以尺言也。】
【`張志聰`曰：此篇以論疾診尺，從外知內。論疾者，謂論其疾而知其證也。診尺者，謂視其尺膚而知其內，不待視面王之色，持手太陰之脈，獨調其尺以知其病也。夫胃者，水穀血氣之海也，故行於脈中者，至於太陰之兩脈口，持其脈以知臟腑之病。血氣之行於脈外者，從手陽明之大絡，循經脈之五里，而散行於尺膚，故審其尺之緩急大小滑濇，肉之堅脆，而病形定矣。蓋太陰主陰，陽明主陽，臟腑雌雄相合，氣血色脈之相應也。故[邪氣臟腑](邪氣臟腑病形)篇曰：脈急者，尺之皮膚亦急；脈緩者，尺之皮膚亦緩；脈小者，尺之皮膚亦減而少氣；脈大者，尺之皮膚亦賁而起；脈滑者，尺之皮膚亦滑；脈濇者，尺之皮膚亦濇。`閔士先`曰：小兒視虎口文，乃手陽明之色，與手太陰之脈相應者也。】

視人之目窠上微癰，如新臥起狀，其頸脈動時欬，按其手足上，窅而不起者，風水膚脹也。 【 癰、壅同。】
【`馬蒔`曰：此言風水與膚脹之法也。目窠者，目下也。窅者，沉也。視人之目窠上微有壅起，如新臥起之狀，蓋凡人之臥而起者，目下必有微腫也。其頸脈動時，必有其欬，正以人迎大迎之脈，皆在頸上，屬足陽明胃經穴，所以脈動而發之為欬也。按其手足，窅然不起，此風水與膚脹之證候相同者也。[水脹]論水證與此節風水大同，而此節言按其手足上，窅而不起，不言按其腹，[水脹]論按腹如裹水之狀，意者水與風水，其手足腹皆大，而按之之時，窅而不起為風水，窅而起者止為水歟？不知言按手足而腹在其中矣。】
【`張志聰`曰：此論其疾而知其病也。足太陽之脈，起於兩目，而下出於頸項。太陽之上，寒水主之，太陽之氣，運行於膚表，此水隨氣而溢於皮膚之間，故目窠微腫。頸脈動而膚脹欬者，水留於皮毛，而動其肺氣也。風水者，因外受於風，風行而水渙也。】

尺膚滑，其淖澤者，風也。尺肉弱者，解㑊，安臥；脫肉者，寒熱不治。尺膚滑而澤脂者，風也。尺膚濇者，風痺也。尺膚粗如枯魚之鱗者，水泆飲也。尺膚熱甚，脈盛躁者，病溫也。其脈盛而滑者，病且出也。尺膚寒其脈小者，泄，少氣。尺膚炬然先熱後寒者，寒熱也。尺膚先寒，久大之而熱者，亦寒熱也。
【`馬蒔`曰：此承上文而言，詳審尺脈尺肉，可以定諸病也。尺之皮膚滑潤而淖澤者，風也。若其肉弱者，主𠎿㑊安臥。蓋弱不弱，強不強，寒不寒，熱不熱，為𠎿㑊，不能自寧，故安臥耳。若肉不但弱而至於脫者，當為寒熱不可治之病也。若尺之皮膚滑潤而澤脂者，風也。上節言按其手足，窅而不起者，為風水膚脹，而此以膚滑而澤者為風。信乎，欲知有風，必其滑而潤澤如脂膏者，真為風也。若尺之皮膚濇者，乃風痺也。又尺之皮膚甚粗，如枯魚之鱗者，不但燥濇而已，則為水泆飲之證也。尺膚熱甚，其脈盛躁，當為溫病也。其脈雖盛，不至於躁而帶滑者，則病當自出矣。若尺之皮膚寒冷，其脈小者，主下泄及正氣衰，故身寒而脈小也。若尺之皮膚，炬然如火，而先發其熱，後乃為寒，及先發其寒，而後乃為熱者，皆為寒熱之病也。】
【`張志聰`曰：此論診尺而知內外之病也。夫津液淖澤於皮膚，故尺膚滑其淖澤者，知風在於皮膚而鼓動其津液也。脂者，肌肉文理間之脂膜。尺膚滑而澤脂者，風在於肌肉間也。夫在外者皮膚為陽，筋骨為陰。病在陽者名曰風，病在陰者名曰痺。如尺膚濇者，此風痺於筋骨間也。此以尺膚之淖澤滑濇而知風邪之淺深也。肌肉者，五臟元真之所通會，脾土之所主也。故尺肉弱者，主脾土虛而解㑊安臥。解㑊者，懈惰也。脫肉者，形損也。寒熱者，陰陽血氣虛也。陽虛則惡寒，陰虛則發熱。陰陽形氣皆已虛脫，故為不治。如枯魚之鱗者，皮膚起寒粟也。寒者水之氣，此水邪泆飲於內，故寒色見於外也。溫病者，寒毒藏於肌膚，至春發為溫病，故尺膚熱甚而脈盛躁者，知其為病溫也。其脈盛而滑者，知病且出於外也。尺膚寒，其脈小者少氣，蓋氣者所以溫膚熱肉，從陰而生，自內而外，故知其泄於內而虛於外也。此診其尺而知內因之病也。尺膚之先熱後寒，先寒後熱而皆為寒熱者，尺膚主三陰三陽之氣也。】

肘所獨熱者，腰以上熱。手所獨熱者，腰以下熱。肘前獨熱者，膺前熱。肘後獨熱者，肩背熱。臂中獨熱者，腰腹熱。肘後粗以下三四寸熱者，腸中有蟲。掌中熱者，腹中熱。掌中寒者，腹中寒。魚上白肉有青血脈者，胃中有寒。
【`馬蒔`曰：此即肘手臂掌諸所之冷熱，而驗其各病，皆承上文調尺言病之意而並及之也。人之手，自曲池已上為肘，自曲池以下為臂，肘在上應腰已上，手臂在下應腰已下，故肘所獨熱者，其腰已上必熱；手臂之所獨熱者，其腰已下必熱。肘之前廉，即內廉也，據大體為在前，故以內廉為肘前。肘前獨熱者，主膺前有熱，蓋肘之內廉與膺前皆屬陰也。肘之後廉，即外廉也，據大體為在後，故以外廉為肘後。肘後獨熱者，主肩背有熱，蓋肘之外廉與肩背皆屬陽也。至於臂中獨熱者，其臂外熱主腰有熱，臂內熱主腹有熱也。肘後粗大已下三四寸間，即曲池為粗大處，而已下則為三里之所，其間熱者，主腸中有蟲，蓋不上不下之所，正合於腸中也。若掌中熱者，為掌之內廉熱，主腹中熱，其冷則腹中亦冷也。魚際之上白肉際，屬陰經，內有青血脈來見者，亦主胃中有寒也。】
【`張志聰`曰：夫手太陰之脈，從指井之少商，過於輸行於經，而入於肘之尺澤。脈外之氣血，從手陽明之五里，走尺以上魚，相逆順而行也。是以[脈要精微]篇論兩手之尺寸，上竟上者，胷喉中事也，下竟下者，少腹腰股膝脛足中事也。蓋以尺上寸，以候身半以上，寸下以尺，以候身半以下。夫身半以上為陽，身半以下為陰，故以寸之陽以候上，尺之陰以候下也。肘所自寸而下尺也。手所自尺而上寸也。肘所獨熱者，腰以上熱，手所獨熱者，腰以下熱，此診尺膚以候形身之上下，故與脈候之上下反其診也。肘前乃手厥陰之曲澤處，肘後乃手少陽之天井處，蓋以兩手下垂，上以候上，下以候下，前以候前，後以候後也。夫所謂肘所手所者，論手臂之背面，臂中掌中魚上，乃手臂之正面，背面為陽，故候形身之外，正面主陰，故候腰腹腸胃之內，即尺外以候季脅，尺里以候腹中之大義相同也。夫人生於天地六合之內，其血氣之流行升降出入，應天運之環轉於上下四旁，是以[脈要精微]論以寸尺之外內前後上下，候形身之外內前後上下，此篇以手臂皮膚之前後外內，候形身之上下前後外內，蓋脈內之血氣，應地氣之上騰於天，脈外之氣血，應天氣之下流於地，人與天地參也。】

尺炬然熱，人迎大者，當奪血。尺堅大，脈小甚，少氣，悗有加，立死。 【 悗，同悶。】
【`馬蒔`曰：此又承上文診尺之未盡者而備言之也。尺之皮膚，炬然而熱，其左手寸部人迎之脈大者，當有去血之證也。蓋尺濇則腎水不足，左寸脈大，則心火有餘，其去血者宜矣。若尺之皮膚堅而且大，而脈則小甚，主正氣衰少，若躁悶有加，則立死也。】
【`張志聰`曰：尺炬然熱，人迎大者，三陽之氣偏盛也，故當主奪血。夫皮膚為陽，血脈為陰。尺堅大，脈小甚者，陽盛而陰絕於外也。少氣悶有加者，陽盛而陰絕於內也。】

目赤色者病在心，白在肺，青在肝，黃在脾，黑在腎；黃色不可名者，病在胷中。
【`馬蒔`曰：此即人之目有五色，而知其病之在何臟也。】
【`張志聰`曰：此以目色而候五臟之血氣也。五臟之血氣，行於脈中，而變見於寸口；五臟之氣血，變見於色，而出於目中。蓋五臟之精，皆上注於目而為之睛也。前節視目窠以知皮膚之水，此節視目色以知五臟之陰，皆從外以知內也。胷中，膈中也。黃色不可名者，色黃而有黑白青赤之間色也。病在胷中者，五臟之氣，皆從內膈而出，故所見之色若是。】

診目痛：赤脈從上下者，太陽病；從下上者，陽明病；從外走內者，少陽病。
【`馬蒔`曰：此言診目痛之法也。目痛屬火，必有赤脈。然赤脈在目之內，今自上而下者，主病在太陽經。蓋足太陽膀胱經，自目內眥之睛明、攢竹，以上於腦之四行，其經脈在目之上，故自上而下者，乃太陽有邪入於目中也。又赤脈在目之內，今自下而上者，主病在陽明經。蓋足陽明胃經，自足次指之厲兌，以至目下之四、白承泣，其經脈在目之下，故自下而上者，乃陽明有邪入於目中也。又赤脈在目之內，今從外而走於內者，主病在少陽經。蓋足少陽膽經，起於足之四指竅陰，以至於外眥之瞳子髎，其經脈皆在於外眥，故自外而走內者，乃少陽有邪入於目中也。】
【`張志聰`曰：太陽為目上綱，故目脈從上下者，主太陽病。陽明為目下綱，故從下上者，主陽明病。少陽之脈，循目銳眥，故從外走內者，主少陽病。上節視目色以知五臟之陰，此診目脈以知三陽之氣。夫色為陽，脈為陰，此陰陽之變換。】

診寒熱：赤脈上下至瞳子，見一脈，一歲死；見一脈半，一歲半死；見二脈，二歲死；見二脈半，二歲半死；見三脈，三歲死。
【`馬蒔`曰：此言診瘰癧寒熱之有法也。】
【`張志聰`曰：此論血脈主於手少陰心主，而本於足少陰腎臟。寒熱者，水火陰陽之氣也。心主包絡之氣，發原於腎，歸於心下之部署，為一形臟而主脈。瞳子者，腎臟之骨精也。水臟之毒，上交於火臟，而火臟之氣，復下交於陰，所謂陰陽交者死不治。】
【`朱衛公`曰：此論水臟之毒氣，隨正氣相交而死，故凡論疾，皆當體會其正氣焉。】

診齲齒痛：按其陽之來，有過者，獨熱。在左左熱，在右右熱；在上上熱，在下下熱。 【 齲，臼禹切。】
【`馬蒔`曰：此言診齒痛之有法也。齒痛曰齲，上齒屬手陽明大腸經，下齒屬足陽明胃經，故按其陽脈之來，有過者必為獨熱。其脈在左右上下，則病熱亦分左右上下也。】

診血脈者：多赤多熱，多青多痛，多黑為久痺，多赤多黑多青皆見者，寒熱。
【`馬蒔`曰：此言診血脈之有法也。凡診血脈者，必自其各部之分肉而視之。】
【`張志聰`曰：此以皮部之色，而知血脈之寒熱也。[皮部]論曰：凡十二經脈者，皮之部也，其色多青則痛，多黑則痺，黃赤則熱，多白則寒，五色皆見則寒熱也。】

身痛而色微黃，齒垢黃，爪甲上黃，黃疸也。安臥，小便黃赤，脈小而濇者，不嗜食。
【`馬蒔`曰：此言診黃疸之有法也。】
【`張志聰`曰：此論中土之病，統見於五臟之外合，上灌於四臟也。身痛，病見於肉也。色黃，病見於皮也。齒垢黃，病見於骨也。爪甲上黃，病見於筋也。黃疸，脾家病也。脾病故解㑊安臥。小腸為赤腸，心之腑也，心主血脈，小便赤黃，脈小而濇，病見於脈也。小便赤黃，下焦熱也。不嗜食，上焦虛也。蓋土位中央，而上下四旁皆為之應。】

人病，其寸口之脈與人迎之脈小大等，及其浮沉等者，病難已也。
【`馬蒔`曰：此言診病有難已之法也。《素問》[六節臟象]論、本經禁服、終始、四時氣等篇，皆以寸口探足手六陰經之病為內傷，以人迎探手足六陽經之病為外感。故寸口大者為關，人迎大者為格。今寸口與人迎之脈，小大浮沉相等者，其內傷外感，俱未能自已也。】
【`張志聰`曰：此論人迎氣口，與手太陰兩寸口之脈各有所候也。寸口者，手太陰之兩脈，分寸關尺三部，以候臟腑之血氣者也。人迎氣口者，候三陰三陽之氣也。人病，其寸口之脈與人迎之脈，大小浮沉等者，此表裏陰陽氣血皆病，故為難已。按人迎氣口，以左為陽而右為陰，手太陰之兩脈，以寸為陽而尺為陰，是以宋·崔紫虛《四言舉要》曰：關前一分，人命之主，左為人迎，右為氣口。蓋亦有所本也。夫寸口者，在太淵之分，關前一分者，寸關之間也。寸關尺三部，以候內之五臟六腑；人迎氣口，以候外之三陰三陽。所候不同，而所取之部位亦有別也。是以手太陰之兩寸曰寸口，人迎寸口又曰脈口，又曰氣口，蓋各有部位之分，故名亦有別也。[五色]篇曰：脈之浮沉，及人迎與寸口氣小大等者，病難已，蓋左右三部之脈，以候血脈，左右之人迎氣口，以候三陰三陽之氣，故曰氣口。`朱衛公`曰：此篇論尺，故兼論人迎，蓋尺膚與人迎氣口之相應也。】

女子手少陰脈動甚者，姙子。
【`馬蒔`曰：此言診女子有子之法也。手少陰者，心也，為左手寸部，心與小腸為表裏，而小腸為手太陽。故少陰脈動，則太陽之脈亦動也。所以女子有姙者，當為男子之應。後世以足易手字，蓋以腎脈不止為有姙也。不知此子字，乃男子也，不然，則《素問》、《靈樞》豈皆誤乎？】
【`張志聰`曰：此論人之始生，本於先天之水火也。手少陰者，兩手之少陰腎脈也。蓋胞繫於腎，故少陰之脈動甚也。夫姙始成形，先生兩腎，猶太極中之陰陽，陰陽分而五行備，五行備而形始成，是以女子手少陰脈動甚者，主姙子也。】
【`閔士先`曰：此篇論診尺，若以手少陰心脈論之，則失其經旨矣。且本經云，陰搏陽別，謂之有子。夫寸為陽，尺為陰。陰搏者，尺脈滑利也。陽別者，與寸關之有別也。】
【`趙庭霞`曰：動甚者，動脈也。厥厥動搖，狀如小豆，與滑脈之流利，如珠同形，蓋有諸內而形諸外也。`朱衛公`曰：動在左者，先感天一之氣，故主男，動在右者，先感地二之氣，故主女。越人以胞繫於命門者，謂氣之所感，非著於右腎也。試按男子之胎，多偏於左。】

嬰兒病，其頭毛皆逆上者，必死。
【`馬蒔`曰：此言診嬰兒病之有法也。頭毛逆上，則血枯而不潤，如草之枯者相似，故以死擬之。然曰病，則無病之時，尤宜忌也。】
【`張志聰`曰：此論人之血氣，本於先天所生，而上下環轉者也。嬰兒者，始生之兒。毛髮者，血之餘，少陰精血之所生也。髮復下垂，以應人之血氣，從下而升，復從巔而下。若髮上逆，是惟升而無降矣。升降息，故不免於死亡。】

耳間青脈起者，掣痛。
【`馬蒔`曰：此言診身中掣痛之有法也。上文診血脈之多青者為痛，以青為寒也。今耳間有青脈起，則少陽陽明諸經有寒，故為身中牽掣而痛也。】
【`張志聰`曰：腎主骨而開竅於耳，故耳間青脈起者，當主筋骨掣痛，此承上文而言人之血氣，始於先天腎臟之所生。】

大便赤辦，飧泄，脈小者，手足寒，難已；飧泄，脈小手足溫，泄易已。
【`馬蒔`曰：此言診便泄有難易之法也。凡大便有赤辦，或飧泄，赤當為熱而下迫，亦主於火也，今脈小而手足寒，則是證脈相背，所以為難已也。若止於飧泄，脈體亦小，但得手足尚溫，則泄亦易已矣。】
【`張志聰`曰：辦，別也。大便赤辦者，謂黃赤之間別也。蓋中焦泌糟粕，蒸津液，乃化而為血，獨行於經隧，命曰營氣。水穀常并居於胃，成槽粕而俱下於大腸，濟泌別汁，而滲入於膀胱。如大便赤辦，乃中焦之血與糟粕並下矣。飧泄，大腸虛而不能濟泌矣。此腸胃虛泄於下，中焦之汁，不能榮於脈中，故脈小也。若手足溫者，得下焦之生氣，故泄易已。此言中焦水穀之精微，又借下焦之生氣以合化。】

四時之變，寒暑之勝，重陰必陽，重陽必陰。故陰主寒，陽主熱。故寒甚則熱，熱甚則寒。故曰寒生熱，熱生寒。此陰陽之變也。故曰，冬傷於寒，春生癉熱；春傷於風，夏生後泄腸澼；夏傷於暑，秋生痎瘧；秋傷於濕，冬生咳嗽，是謂四時之序也。 【 重，平聲。】
【`馬蒔`曰：此言陰陽有四時之變，而即四時之病以證之也。夫四時有變，以寒暑之相勝也。重陰則必變而為陽，故陰主寒，而寒甚則必熱，故曰寒生熱也。重陽則必變而為陰，故陽主熱，而熱甚則必寒，故曰熱生寒也。此乃陰陽之變也。試觀冬傷於寒而至春變為癉熱之病，春傷於風而至夏變為後泄腸澼之病，則寒生熱之義可見矣。夏傷於暑而至秋變為痎瘧之病，秋傷於濕而至冬變為咳嗽之病，則熱生寒之義可見矣。此雖四時之變，要亦四時之序為之也。】
【`張志聰`曰：此言人之陰陽血氣，應四時之寒暑往來，而有寒熱陰陽之變。蓋變化者，陰陽之道也。`邵子`曰：少不變而老變。故重陰必陽，重陽必陰，寒甚則熱，熱甚則寒也。復申明陰陽寒熱之變。冬傷於寒，春生癉熱者，寒毒藏於肌膚，至春時人之陽氣外出，寒隨氣而化熱，故春發為癉熱之病。夏傷於暑，秋生痎瘧者，暑氣藏於募原，至秋時人之陰氣外出，邪隨氣而發為痎瘧。痎瘧者，陰瘧也。此寒暑之伏邪，隨人氣之外內出入也。夫天之寒邪，化為癉熱，天之暑邪，化為陰瘧，此天之陰陽，又隨人氣之變化也。夫陽者，天氣也，主上；陰者，地氣也，主下。風乃天之陽邪，故傷於風者，上先受之。濕乃地之陰邪，故傷於濕者，下先受之。陽病者，上行極而下，是以春傷於風，夏生飧泄。陰病者，下行極而上，是以秋傷於濕，冬生咳嗽。此天地之陰陽，又隨四時之上下升降也。】
【`趙庭霞`曰：人之陰陽出入，隨四時之寒暑往來，故曰四時之變，寒暑之勝。至於陰陽寒熱之變，有因於天氣者，有因於人氣者。】

# 刺節真邪
★ 靈樞·刺節真邪篇第七十五
【`馬蒔`曰：前論刺有五節，後論有真氣、有邪氣，故名篇。】

黃帝問於岐伯曰：余聞刺有五節奈何？
岐伯曰：固有五節：一曰振埃，二曰發矇，三曰去爪，四曰徹衣，五曰解惑。
黃帝曰：夫子言五節，余未知其意。
岐伯曰：振埃者，刺外去陽病也；發矇者，刺腑輸去腑病也；去爪者，刺關節肢絡也；徹衣者，盡刺諸陽之奇輸也；解惑者，盡知調陰陽，補瀉有餘不足，相傾移也。
【`馬蒔`曰：此言刺共五節，而先指各經之所用也。振埃者，如振落塵埃也，其法刺其外經，以去陽氣大逆之病耳。發矇者，開發矇聵也，其法刺其腑輸，以去其腑病耳。去爪者，如脫去其爪也，其法刺其關節肢絡耳。徹衣者，如徹去衣服也，其法盡刺諸陽經之奇輸耳。解惑者，如解其迷惑也，其法盡知調陰陽諸經之虛實以移其病也。】
【`張志聰`曰：此篇論真氣遊行出入於肢節皮膚經脈之間，皆當調之和平，導其通利。真氣者，所受於天與穀氣並而充身者也。受於天者，先天所生之精氣。穀氣者，水穀所生之營衛、宗氣、津液也。節之交，三百六十五會，神氣之所遊行出入，故曰刺節。有因真氣不調，有為邪氣所阻，故曰真邪。】

黃帝曰：刺節言振埃，夫子乃言刺外經去陽病，余不知其所謂也。願卒聞之。
岐伯曰：振埃者，陽氣大逆，上滿於胷中，憤䐜肩息，大氣逆上，喘喝坐伏，病惡埃煙，𩜺不得息，請言振埃，尚疾於振埃。
黃帝曰：取之何如？
岐伯曰：取之天容。
黃帝曰：其欬上氣窮詘胷痛者，取之奈何？
岐伯曰：取之廉泉。
黃帝曰：取之有數乎？
岐伯曰：取天容者，無過一里。取廉泉者，血變而止。
帝曰：善哉！ 【 惡，去聲。𩜺，音噎。詘，音屈。】
【`馬蒔`曰：此承上文而詳言振埃之義也。刺法用振埃者，以其陽氣大逆，上滿於胷中，氣憤而脹，竦肩而息，大氣逆於上，為喘為喝，坐伏不常，病勢內煩，甚惡埃煙，𩜺不得息，乃行振埃之法，效亦甚捷。其法當取之天容，係手太陽小腸經；如有欬而上氣，窮詘胷痛，則當取之廉泉，係任脈經穴。但所取之數在天容者，無過人行一里許而止；鍼在廉泉者，至其血變而即止鍼耳。】
【`張志聰`曰：此陽氣逆於內，而不得充行於形身也。陽氣者，陽明水穀所生之氣。大氣，宗氣也。陽氣大逆，故憤䐜肩息，大氣逆上，故喘喝坐伏也。[六元正紀]論曰：陽明所至為埃煙。病惡埃煙，𩜺不得息，陽明之氣病也。陽明者，土也，請言振發其陽明之氣，疾如振發其塵埃也。天容手太陽小腸之經，刺之以通陽氣之逆。詘者，語塞也。其欬上氣窮詘胷痛者，所受於天之氣，上逆不得，合並而充身也。故取任脈之廉泉，以通腎臟之逆氣。一里者，如人行一里，其氣已通，言其速也。血變者，通其血絡也。】
【`閔士先`曰：手太陽，心之腑也，通神氣，故取手太陽之天容。】

黃帝曰：刺節言發矇，余不得其意。夫發矇者，耳無所聞，目無所見。夫子乃言刺腑輸，去腑病，何輸使然？願聞其故。
岐伯曰：妙乎哉問也！此刺之大約，鍼之極也，神明之類也；口說書卷，猶不能及也。請言發矇耳，尚疾於發矇也。
黃帝曰：善。願卒聞之。
岐伯曰：刺此者，必於日中刺其聽宮，中其眸子，聲聞於耳，此其輸也。
黃帝曰：善。何謂聲聞於耳？
岐伯曰：刺邪以手堅按其兩鼻竅，而疾偃其聲，必應於鍼也。
黃帝曰：善。此所謂弗見為之，而無目視；見而取之，神明相得者也。 【 第一夫字，音扶。】
【`馬蒔`曰：此承上文而詳言發矇之義也。夫發矇者，其人耳無所聞，目無所見，今言刺腑輸以去腑病，其輸不知何在。伯言此乃刺法之大約，即此一腑以觀之，真足以發矇也。如耳目無所聞見者，即於日中刺其手太陽小腸經之聽宮穴，其氣與眸子相通，當中其眸子也。若聲則與耳自相聞矣。何也？以手堅按兩鼻之竅，而急偃其聲，頃則聲必應於耳也。此所謂彼雖弗見所為，而不必以有目以為視，吾能見而取之，真有神明相得之妙也。】
【`張志聰`曰：此言神氣之通於七竅也。矇者，耳無所聞，目無所見，上竅之不通也。聽宮，手太陽之經，心之腑輸也。眸子，耳中之珠，刺耳之聽宮，尚疾於發目之矇，是耳竅與目竅之相通也。以手堅按其兩鼻竅，而疾偃其聲，必應其耳中之鍼，是耳竅與鼻竅口竅之相通也。在上之七竅不通，獨取手太陽以通心神之氣，而七竅皆利，是神明之通於七竅也。心為陽中之太陽，故必於日中取之。】

黃帝曰：刺節言去爪，夫子乃言刺關節肢絡，願卒聞之。
岐伯曰：腰脊者，身之大關節也。肢脛者，人之管以趨翔也。莖垂者，身中之機，陰精之候，津液之道也。故飲食不節，喜怒不時，津液內溢，乃下留於睾，血道不通，日大不休，俛仰不便，趨翔不能，此病榮然有水，不上不下，鈹石所取，形不可匿，常不得蔽，故命曰去爪。
帝曰：善。 【 莖，音恆。睾，音臯。】
【`馬蒔`曰：此詳言去爪之義也。夫去爪之法，所以為刺關節肢絡者，正以腰脊為身之大關節，肢脛為人之管，莖垂為身中之機，陰精之候，津液之道也。故飲食喜怒不調，津液內溢，乃下留於睾，血道不通，其狀日以益大，俛仰甚有不便，趨翔甚有不能，此病榮然有水，凝稸不行，所以不上且不下也。若用鈹石之鍼以取之，則形雖大而不可復匿，日常不得隱蔽其水矣。】
【`張志聰`曰：此言津液隨神氣者，滲灌於諸節者也。津液生於中焦陽明，淖澤於骨，所以濡筋骨而利關節。腰脊者，從大椎至尾骶，乃身之大關節也。手足肢脛之骨節，人之管以趨翔，蓋津液淖澤於肢脛，則筋骨利而脛能步趨，肢能如翼之翔也。莖垂者，腎之前陰，乃宗筋之會。腎者胃之機關，主受藏津液。夫腎臟所藏之津液，從宗脈而上濡於空竅，故曰，莖垂者，身中之機，陰精之候，津液之道也。此言胃腑所生之津液，隨神氣而淖注於骨節，腎臟所藏之津液，從宗脈而上濡於空竅。如飲食不節，喜怒不時，則津液內溢，乃下留於睾囊，血道不通，日大不休，俛仰不便，趨翔不能，此病榮然有水，不上不下，當用鈹石取之。形謂前陰，爪者筋之餘，謂形不可藏匿，常不得遮蔽，有若去其宗筋，故命曰去爪。】

黃帝曰：刺節言徹衣，夫子乃言盡刺諸陽之奇輸，未有常處也，願卒聞之。
岐伯曰：是陽氣有餘而陰氣不足，陰氣不足則內熱，陽氣有餘則外熱，內熱相搏，熱如懷炭，外畏綿帛，不可近身，又不可近席，腠理閉塞，則汗不出，舌焦唇槁，臘乾嗌燥，飲食不讓美惡。
黃帝曰：善。取之奈何？或之於其天府、大杼三痏，又刺中膂以去其熱，補足手太陰以出其汗，熱去汗稀，疾於徹衣。
黃帝曰：善。 【 臘，思亦切。】
【`馬蒔`曰：此承上文而詳言徹衣之義也。夫徹衣之法，以為盡刺陽經之奇輸者，正以陽氣有餘而陰氣不足。惟陰氣不足，則內有熱，如陽氣有餘，則外有熱，其內熱甚如懷炭，其外熱，畏綿帛而不可近身與席，時則腠理閉塞，汗不得出，其舌焦，其唇槁而臘乾，其嗌燥，凡口中無味，美惡莫辨。刺之者，亦惟取其手太陰肺經之天府穴，足太陽膀胱經之大杼穴，各三次，其刺瘡有三，故為三痏也。又取足太陽膀胱經之中膂內俞，以去其熱；又補足太陰脾經，手太陰肺經以出其汗，由是熱去而汗少，其速如徹衣也。】
【`張志聰`曰：此因津液不外濡於皮毛，以致陽熱盛而不可近席，不上濟於心臟，以致內熱盛而熱如懷炭。蓋陽氣者，火熱之氣，陰氣者，水陰之氣也。故曰，盡刺諸陽之奇輸。奇輸者，六腑之別絡也。津液生於胃腑水穀之精，大腸主津液，小腸主液，膽者，中精之腑，膀胱者，州都之官，津液藏焉，是六腑之津液，從大絡而外濡於皮膚分肉者也。心為陽中之太陽，太陽膀胱為水腑，水火上下相濟者也。水液不上滋於心，以致心火盛而熱如懷炭，舌焦唇槁，臘乾嗌燥，心不和，故飲食不知味也。或之於其者，謂水穀之津液，皆藏於膀胱，水液隨太陽之氣，運行於膚表，或不必盡刺諸陽之奇輸，取之於其天府、大杼三痏，使膀胱所藏之津，外濡於皮毛。又刺太陽經之中膂，通津液，上滋於心臟以去其熱。手太陰乃金水之生源，而外主皮毛，足太陰主脾，而外主肌肉，脾主為胃行其津液者也，故當補足手太陰以出其汗。熱去汗稀，疾於徹衣之去熱也。】

黃帝曰：刺節言解惑，夫子乃言盡知調陰陽，補瀉有餘不足，相傾移也，惑何以解之？
岐伯曰：大風在身，血脈偏虛，虛者不足，實者有餘，輕重不得，傾側宛伏，不知東西，不知南北，乍上乍下，乍反乍復，顛倒無常，甚於迷惑。
黃帝曰：善。取之奈何？
岐伯曰：瀉其有餘，補其不足，陰陽平復，用鍼若此，疾於解惑。
黃帝曰：善。請藏之靈蘭之室，不敢妄出也。
【`馬蒔`曰：此承上文而詳言解惑之義也。夫解惑以補虛瀉實為法者，正以大風在身，血脈偏虛，其虛者為不足而輕，其實者為有餘而重，大體當傾側宛伏，雖四方上下，皆已反復顛倒，其狀甚於迷惑，刺之者即其有餘而瀉之，不足而補之，則陰陽諸經，自然平復，真如解惑之速也。】
【`張志聰`曰：此言陰陽不調，致神志之迷惑也。夫火為陽，水為陰。水火者，陰陽之徵兆也。火之精為神，水之精為志，大風在身，則血脈偏虛，虛者不足，實者有餘，血脈偏虛，則輕重傾側矣。陰陽不調，則神志迷惑矣。神志迷惑，是以不知東西，不知南北，而反復顛倒也。故當瀉其有餘，補其不足。陰陽平復，疾於解惑。夫血者，神氣也，心臟所主，而發原於腎，是以風傷血脈，則陰陽不調，陰陽不調，則神志昏而甚於迷惑也。此五節論神氣不調，故曰刺節。節者，神氣之所遊行出入，神遊最速，故曰，疾於徹衣，疾於解惑。】
【`閔士先`曰：以上五節，雖有氣神津液之分，然總不出乎下焦之腎臟膀胱，中焦之陽明胃腑，蓋下焦乃所受於天之精，中焦乃後天之穀氣，兩者相搏而為神也。】

黃帝曰：余聞刺有五邪？
岐伯曰：病有持癰者，有容大者，有狹小者，有熱者，有寒者，是謂五邪。
黃帝曰：刺五邪奈何？
岐伯曰：凡刺五邪之方，不過五章，癉熱消滅，腫聚散亡，寒痺益溫，小者益陽，大者必去，請道其方。
【`馬蒔`曰：此言刺分五邪，當用五章之法也。凡刺五邪之方，不過五章而已。五章者，五事也。故邪有熱者，今行刺法，則癉熱消滅。邪有持癰者，今行刺法，則腫聚散亡。邪有寒者，今行刺法，則寒痺益溫。邪有狹小者，今行刺法，則小者益陽。蓋小者不使之大，則其在外為陽者，無害而有陽也。邪有容大者，今行刺法，則大者必去。此五章者，所以刺五邪也，下文乃析言之。】
【`張志聰`曰：此節言真氣通會於皮膚肌腠之間，而有壅滯大小寒熱之病。邪者，謂不得中正之和調也。章，法也。謂陽盛於外而為癉熱者使之消滅，氣聚而為壅腫者使之散亡，寒者致其神氣以和之，真氣小者益其陽，大者必使之歸去，各有平調之法也。】
【`閔士先`曰：始言刺節，中論真氣，末言外邪，故曰刺節真邪。所謂邪病者，謂不得中和之道而為病也。若以外邪之病論之，去經義遠矣。】

凡刺癰邪，無迎隴，易俗移性。不得膿，脆道更行，去其鄉，不安處所，乃散亡。諸陰陽過癰者，取之其輸瀉之。 【 隴、隆同。】
【`馬蒔`曰：此承上文而言腫聚散亡之法也。凡刺癰邪，無迎其氣之來隆，所謂避其來銳者是也。如易風俗、如移性情相似，須緩以待之。若不得膿，則揉以脆之，導以行之，去其癰腫之鄉，彼當不安處所，乃自散亡矣。凡諸陰陽經之有病生癰者，取其本經之輸穴以瀉之，如手太陰輸穴太淵之類，手陽明輸穴三間之類。】
【`張志聰`曰：此氣滯於皮膚肌腠之間而為腫聚也。癰者，壅也，此因氣壅而腫，非癰膿也。[離合真邪]論曰：天暑地熱，則經水波湧而隴起、經之動脈，其至也亦時隴起。蓋言此氣壅於皮膚分肉而為腫，無迎刺隴起之經脈也。俗，猶習俗；性者，心之所生也。謂心所生之神氣習聚於此，當移易其流行。非癰膿故不得膿。脆道，肌肉之理路也。聚氣從脆道更行，去其所聚之鄉，不使安其處，則聚氣乃行散矣。諸陰陽之脈，所過於壅處者，取其輸而瀉之。蓋皮膚分肉之氣，從經輸絡脈而出，恐聚氣之流於脈絡也。言此合并充身之真氣，亦運行環轉之無端也。】

凡刺大邪，日以小泄，奪其有餘乃益虛，剽其通，鍼其邪，肌肉親視之，毋有反其真。刺諸陽分肉間。
【`馬蒔`曰：此承上文而詳言大者必去之法也。凡刺邪之大者，日漸使之小焉可也。彼大者成於有餘，當泄奪之，則邪益虛，遂乃剽竊其通流之所，鍼其大邪之移，又即其分部肌肉以親視之，毋使之反其真氣可也。其所取之穴，當刺諸陽經之分肉間耳。】
【`張志聰`曰：大者，謂真氣容大於肌腠之間，故當使之日小。夫有餘於外則不足於內，若泄奪其有餘，乃益虛其內矣。蓋言日以小者，使之復反於內非奪其外泄也。故剽切其真氣通會之處，鍼其有餘之氣，以通於內。親，近也。近視其肌肉致密而小，則外內和平矣。若毋有反其真者，再刺諸陽分肉間。蓋真氣者，神氣也，從關節而出於肌腠之外，故剽通其關節，其有未反者，再取之肌肉也。】
【`閔士先`曰：水穀所生之氣，從大絡而出於分肉，神氣出入於關節之間，總屬中焦之穀氣，而分走其道。】
【`朱衛公`曰：毋有反其真，刺諸陽分肉間，是真氣從節而出，可復從分肉路理而入，亦環轉出入者也。】

凡刺小邪，日以大，補其不足乃無害，視其所在迎之界，遠近盡至，其不得外侵而行之，乃自費。刺分肉間。 【 費，同廢。】
【`馬蒔`曰：此承上文而詳言小者益陽之法也。凡刺邪之小者，慮其日以益大，故必補其不足，則真氣當復而無害。又視其分部所在，以迎其氣來之界而奪之，此乃先補不足之經，而後瀉其有餘之經，是以遠近之真氣盡至，其邪不得外侵而行之，乃自廢而無留也。所謂小者益陽之義如此。然刺之之法，當取其有邪之分肉間耳。】
【`張志聰`曰：小者，通會於肌腠之氣虛小，故當使日以漸大，即追而補之，乃無害。視其氣至之所在，而迎之於界，界者，節之交也。使上焦之神氣，中焦之穀氣，下焦之天真，遠近盡至，則日以大矣。侵，漸進也。費，用也。其不得外侵而行之者，乃中焦之穀氣自用，不與下焦之天真合并而充身，故當刺分肉間以通其穀氣。`閔士先`曰：追而濟之曰補，蓋追其正氣之內歸，小者當迎之使出，不當追之使入，曰補其不足乃無害者，言此處追而補之，則彼處溢而自出矣。謂真氣之環轉出入者也。`朱衛公`曰：此節與上節交錯環轉，本篇論氣血之離合出入也。】

凡刺熱邪，越而蒼，出遊不歸，乃無病，為開辟門戶，使邪得出，病乃已。 【 辟，同闢。】
【`馬蒔`曰：此承上文而詳言癉熱消滅之法也。凡刺熱邪，其熱盛則神思外越，而意氣蒼茫，若出遊不歸，乃欲無病，當開辟之以通其門戶，使熱邪得出，所謂瀉其有餘也，則病乃自已矣。】
【`張志聰`曰：熱邪者，陽氣盛而留於肌腠之間，故為熱也。蒼者，天之正色也。越而蒼者，使邪熱發越，而天真之氣色見矣。出遊不歸，謂神氣遊行於外，而不返其真，此為開辟門戶，使邪得出而後病乃已。故雖出遊不歸，乃無病。此蓋言真氣外內出入環轉無息者也。】

凡刺寒邪，日以除，徐往徐來致其神，門戶已閉，氣不分，虛實得調，其氣存也。
【`馬蒔`曰：此承上文而詳言寒痺益溫之法也。凡刺寒邪，一日之內即當除之。用鍼之間，徐往徐來，以致其神氣，使門戶已閉，分氣不泄，則虛實得調，其真氣自存，而寒者溫矣。】
【`張志聰`曰：寒氣者，所得於天之水寒。神者，火之精也。水火相感，神志合精，是為和平。故刺寒邪者，日以除其寒，徐往徐來以致其神氣，即閉其門戶，使氣不分，而寒熱之虛實得調，其真氣乃存矣。上節論開辟門戶以去邪，此論門戶已閉乃存正。】

黃帝曰：官鍼奈何？
岐伯曰：刺癰者用鈹鍼，刺大者用鋒鍼，刺小者用圓利鍼，刺熱者用鑱鍼，刺寒者用毫鍼也。
【`馬蒔`曰：此承上文而言刺五邪之鍼，各有所宜用也。按本經[九鍼]論五曰鈹鍼，主大癰膿兩熱爭者也，故此曰刺癰者用鈹鍼。四曰鋒鍼，主癰熱出氣，故此曰刺大者用鋒鍼。六曰圓利鍼，主取遠痺者也，故此曰刺小者用圓利鍼。一曰鑱鍼，主熱在頭身，故此曰刺熱者用鑱鍼。七曰毫鍼，主寒熱痛痺在絡，故此曰刺寒者用毫鍼。】
【`張志聰`曰：此申明五者之病，皆在皮膚肌肉之氣分，故所用之鍼，皆取痺於肌肉者也。】

請言解論。與天地相應，與四時相副，人參天地，故可為解。下有漸洳，上生葦蒲，此所以知形氣之多少也。陰陽者，寒暑也。熱則滋雨而在上，根荄少汁。人氣在外，皮膚緩，腠理開，血氣減，汗大泄，皮淖澤。寒則地凍水冰，人氣在中，皮膚致，腠理閉，汗不出，血氣強，肉堅濇。當是之時，善行水者不能往水，善穿地者不能鑿凍，善用鍼者亦不能取四厥。血脈凝結堅搏，不往來者，亦未可即柔。故行水者，必待天溫，冰釋凍解，而水可行、地可穿也，人脈猶是也。治厥者，必先熨調和其經，掌與腋，肘與腳，項與脊以調之，火氣已通，血脈乃行；然後視其病，脈淖澤者刺而平之，堅緊者破而散之，氣下乃止。此所謂以解結者也。
【`馬蒔`曰：此詳言鍼論之義，而有解結之法也。伯言請以言解鍼論之義，必即天地四時為應為副，而以人身參之，始可為解。是故地下有漸洳，則上生葦蒲，人稟天地之氣有厚薄，斯有形氣之多少也。天地之陰陽者，即寒暑也。暑熱則地氣上蒸而滋雨，氣在於上，所以物之氣亦不在下而在上，其根荄當少汁。至以人身論之，其氣當在表，以皮膚則緩，以腠理則開，以血氣則減，以汗則大泄，而皮上淖澤，此人得天地之暑熱，故氣之在外者如此。若天地氣寒，則地凍水冰，氣尚在裏，以皮膚則致密，以腠理則閉，以汗則不出，以血氣則強硬，以肌肉則堅濇。當是之時，其水成冰，雖善行水者，不能使水之往流；其地正凍，雖善穿地者，不能鑿凍；人氣在中，雖善用鍼者，不能取四肢厥逆之脈。血脈凝堅結聚，不能往來，未可使之即能和柔。故行水者，必待天溫，冰釋凍解，而水可行，地可穿也，人身之脈亦猶是。故治四肢厥逆之脈者，必先用火以熨調之，和其各經，凡掌與腋，肘與腳，項與脊，無不熨之，使火氣已通，血脈乃行，然後視其病脈之淖澤者，則刺而平復之，其脈堅緊者，則破而散之，候其氣下乃止鍼。此乃鍼論解結之法也。】
【`張志聰`曰：此解論所受於天之氣，從陰而生，自下自上，應天地之寒暑往來，隨四時之生長收藏者也。漸洳，濡濕之地也。葦蒲生於水中，其質柔弱，中抽堅莖，名曰蒲槌。內剛外柔為堅。心之坎水，以比人之元陽生於精水之中。故曰此所以知形氣之多少也。謂充於形中之氣，生於天一水中，知所秉之厚薄，則知氣有多少矣。人之陰陽出入，應天地之寒暑往來，熱則滋雨在上，而萬物之根荄少汁，蓋言精水亦隨氣而上出者也。熱則人氣在外，腠理開而汗大泄，津氣外洩，故在內之血氣減少，此言人之血氣，本於下焦之精氣也。地凍水冰，則天氣收藏，而人氣在中，皮膚致密，而汗不出，精氣內藏，故血氣自強也。善行水者不能鑿冰，善用鍼者不能取四厥，謂氣隨天地之寒暑出入，非人力之所能強也。治厥者，必先熨通其氣也，調和其經，通其經也，謂所受於天之精氣，行於經脈之外內者也。調之掌與腋，肘與腳，項與脊，謂血氣之行於上下四旁，無處不到也。淖澤者行之太過，當刺而平之。緊濇者濇滯不通，當破而散之，此所謂以鍼而解結者也。】

用鍼者，必先察其經絡之實虛，切而循之，按而彈之，視其應動者，乃後取之而下之。
【`馬蒔`曰：此言用鍼者，有先察後取之義，亦承上文先熨後行之意而推廣之也。凡用鍼者，必先察其經絡之或虛或實，則實者當瀉，虛者當補，穴在何經，切而循之，按而彈之，視其氣之來應而動者，然後取其穴而下鍼斯可也。】
【`張志聰`曰：此申明血氣之行於脈中也。《內經》云：絡滿經虛，瀉陽補陰；經滿絡虛，瀉陰補陽。蓋以裏之經脈為陰，外之絡脈為陽，血氣之行於脈中，從經而脈，脈而絡，絡而孫，故必先察其經絡之虛實而後取之。】

六經調者，謂之不病，雖病謂之自已也。一經上實下虛而不通者，此必有橫絡盛加於大經，令之不通，視而瀉之，此所謂解結也。
【`馬蒔`曰：此言六經調者為不病，而一經病者，即用解結之法也。手足各有三陰三陽，謂之六經也。六經之脈各調和者，謂之不病，內有一經之脈，上實下虛而不通，此則足經之氣，厥逆而上，故上實而下虛。其在外必有橫絡之脈，盛加於大經之中，令其不通，乃視之可見者也。當視而瀉之，此亦所謂解結之法也。】
【`張志聰`曰：此申明血氣之行於脈外也。六經者，手足之十二經別也。大經者，經隧也。經隧者，五臟六腑之大絡也。胃腑所出之氣血，充於皮膚分肉之間者，從臟腑之大經，而外出於皮膚橫絡者，經脈之支別也。如一經上實下虛而不通者，此必有經脈之橫絡，盛加於大經而令之不通也。故視而瀉之，此所謂解結也。此二節論水穀所生之血氣，榮於脈中，充於膚腠，各有道路也。`閔士先`曰：以此二節，列於篇中者，分別合并而充身之真氣各別也，當以自費之義參之。】

上寒下熱，先刺其項太陽，久留之，已刺則熨項與肩胛，令熱下合乃止，此所謂推而上之者也。
【`馬蒔`曰：此治上冷下熱之法也。凡上冷下熱者，先刺其項，乃足太陽膀胱經穴也。久留其鍼，候其氣至而熱。且方已入鍼之時，必熨項與肩胛中，令其熱與下合乃止鍼。此其熱在於下者，若或推之而上，所謂推而上之之法也。】
【`張志聰`曰：此言下焦所生之氣，從下而上也。太陽為諸陽主氣，而太陽之氣，生於膀胱水中，上寒下熱，此太陽之氣留於下而不上，故先刺其項太陽，久留之以候氣至，已刺則熨項與肩胛，令火熱與下之陽氣交合乃止，此所謂推而上之者也。】
【`閔士先`曰：本經凡曰項太陽，皆在氣分上看，取表氣，故不言經穴。】
【`趙庭霞`曰：少陰太陽主水火之標本，故俱用火以溫氣。】

上熱下寒，視其虛脈而陷之於經絡者取之，氣下乃止，此所謂引而下之者也。
【`馬蒔`曰：此治上熱下冷之法也。凡上熱下冷者，視其下脈之虛而陷之，於經絡者補之，使上之氣下乃止。此其熱在於上者，若引而下之，所謂引而下之之法也。】
【`張志聰`曰：此言上焦所生之氣，從上而下也。上焦開發宣五穀味，熏膚充身澤毛，是謂氣，此上焦之氣，從上而下。如上熱下寒，當視其虛脈而陷之，於經絡者取之此因脈虛而氣陷於脈內，不能熏膚熱肉，故下寒也。故當取之於經，俟氣下乃止，此所謂引而下之者也。】

大熱遍身，狂而妄見妄聞妄言，視足陽明及大絡取之。虛者補之，血而實者瀉之。因其偃臥，居其頭前，以兩手四指，挾按頸動脈久持之，卷而切之，下至缺盆中，而復止如前，熱去乃止。此所謂推而散之者也。
【`馬蒔`曰：此治大熱之法也。上文上寒下熱，上熱下寒，其熱非遍身者也。今大熱遍身，狂而聞見言語，以無為有，則熱之極也。足陽明經多氣多血，為五臟六腑之海，故當視其足陽明之大絡取之。虛則補之，血而實者則瀉之。又必因病人偃臥之際，醫工居其頭前，以兩手各用大指食指共四指，挾其頸之動脈而按之，即人迎大迎處也。又久而持之，又卷而切之，下至缺盆之中而後止；又如前法行之，候其熱去乃止。此所謂推而散之之法也。】
【`張志聰`曰：此言中焦所生之氣，從中而出，散行於上下者也。中焦之氣，陽明水穀之悍氣也。大熱遍身，狂而妄見妄聞，此陽明之氣逆而為熱狂也。故當視足陽明之皮部及大絡取之。虛者補之，如逆於血脈之中而血實者瀉之。蓋中焦之氣，從大絡而出於皮膚者也。其悍氣之上衝頭者，循咽上走空竅，出顑下客主人，循牙車，復與陽明之脈相合併，下人迎，從膺胷而下至足跗，故當因其偃臥，居其頭前，以兩手四指，挾按頸中人迎之動脈，久持之。蓋使悍熱之散於脈外，勿使合於脈中，此所謂推而散之者也。以上三節，申明膚表之氣，又有從上中下之三道而出者。是所受於天，與穀氣并而充身者，又有三氣也。明乎陰陽血氣離合出入之道，全經大義，思過半矣。】

黃帝曰：有一脈生數十病者，或痛或癰，或熱或寒，或癢或痺，或不仁，變化無窮，其故何也？
岐伯曰：此皆邪氣之所生也。
【`馬蒔`曰：此言一脈而生數十病者，皆邪氣之所生也。邪氣者，即下文之虛邪也。蓋虛邪賊風，善行而數變，故為病之多有如是也。】
【`張志聰`曰：此下論邪氣之傷人。營衛宗氣，則真氣去，邪獨留。邪氣淫泆，變化無窮。是以一脈而生數十病也。】

黃帝曰：余聞氣者，有真氣，有正氣，有邪氣。何謂真氣？
岐伯曰：真氣者，所受於天，與穀氣并而充身者也。正氣者，正風也，從一方來，非實風，又非虛風也。邪氣者，虛風之賊傷人也，其中人也深，不能自去。正風者，其中人也淺，合而自去，其氣來柔弱，不能勝真氣，故自去。 【 中，去聲，下同。】
【`馬蒔`曰：此承上文而言氣分為三，唯邪氣能傷真氣也。真氣者，與生俱生，受之於天日，與穀氣相併，而充滿於身者也。正氣者，正風也，從一方來，此風非實非虛，如春之東風，夏之南風，秋之西風，冬之北風者是也。其中人也淺，以其風氣之來，柔弱不能勝人真氣故耳。邪氣者，乃虛風之賊傷人者也，如冬居叶蟄之宮，而風自後來者是也。其中人也深，不能自去也。所以變化無窮，而一脈有數十病耳。】
【`張志聰`曰：所受於天者，先天之精氣，穀氣者，後天水穀之精氣，合并而充身者也。正氣者，大塊噫氣，其名為風，從一方來，非實風，又非虛風，此天地之正氣也。虛風者，從虛鄉來之賊風，傷人正氣，其中人也深，不能自去。正風者，其中人也淺，與真氣合而自去，蓋其氣來柔弱，不能勝真氣，故自去。`閔士先`曰：人秉天地之正氣所生，故天之正氣與人之真氣相合，不能勝真氣者，合并之氣盛也。】
【`朱衛公`曰：風出於地隧之中，故其氣來柔弱。實風者，天之怒氣也。】

虛邪之中人也，灑淅動形，起毫毛而發腠理，其入深，內搏於骨則為骨痺；搏於筋則為筋攣；搏於脈中則為血閉不通，則為癰；搏於肉，與衛氣相搏，陽勝者則為熱，陰勝者則為寒，寒則真氣去，去則虛，虛則寒；搏於皮膚之間，其氣外發腠理開毫毛，淫氣往來，行則為癢，留而不去為痺，衛氣不行則為不仁。
【`馬蒔`曰：此承上文而言虛邪入人之深，有為骨痺，為筋攣，為癰，為熱，為寒，為癢，為不仁等病也。虛邪之中人也，初時灑淅惡寒，以振動其形，起人毫毛，發人腠理，其邪既入深，內搏於骨則為骨痺；搏於筋則為筋攣；搏于脈中而血閉不通，則為癰腫。搏於肉而與衛氣相搏，當是時，陽氣勝者則為熱，乃陽經之氣勝陰經也；陰氣勝者則為寒，乃陰經之氣勝陽經也。寒則真氣去而且虛，其寒搏於皮膚之間，邪氣外發腠理，開其毫毛，淫氣往來而行，則為癢，留而不去則為痺。衛氣不行則為不仁，不知痛癢也。】
【`張志聰`曰：此言虛邪之傷形也。灑淅動形，故搏於皮脈肉筋骨而為痺、為攣、為癰、為癢。陰勝則為寒，寒則真氣去，有傷衛氣，則為不仁，此皆邪氣之所生也。】

虛邪偏客於身半，其入深，內居營衛，營衛稍衰則真氣去，邪氣獨留，發為偏枯。其邪氣淺者，脈偏痛。
【`馬蒔`曰：此承上文而言虛邪之入人深則為偏枯，淺則為脈痛，皆變化無窮之義也。】
【`張志聰`曰：此邪氣偏客於形，傷其營衛，則真氣去而為偏枯也。其邪氣淺者，脈偏痛，蓋偏枯者，邪直傷於筋骨也。】
【`閔士先`曰：營衛衰則真氣去，當知營衛真氣，同本所生，而各走其道，可離而可合者也。】

虛邪之入於身也深，寒與熱相搏，久留而內著，寒勝其熱，則骨疼肉枯，熱勝其寒，則爛肉腐肌為膿，內傷骨，內傷骨為骨蝕。有所疾前筋，筋屈不能伸，邪氣居其間而不反，發為筋溜。有所結，氣歸之，衛氣留之，不得反，津液久留，合而為腸溜，久者數歲乃成，以手按之柔。已有所結，氣歸之，津液留之，邪氣中之，凝結日以易甚，連以聚居為昔瘤，以手按之堅。有所結，深中骨，氣因於骨，骨與氣并，日以益大，則為骨疽。有所結，中於肉，宗氣歸之，邪留而不去，有熱則化而為膿，無熱則為肉疽。凡此數氣者，其發無常處而有常名也。
【`馬蒔`曰：此承上文而悉舉虛邪中人之病，亦變化無窮之義也。虛邪入於人者既深，則寒與熱相搏，如久留而內者，其寒勝夫熱，則為骨疼而肉枯，熱勝夫寒，則為肉爛而肌腐，且為膿及內傷其骨也。內傷其骨，則為骨蝕，骨蝕者骨有所損也，必有其所。如內傷其筋，而疾在前筋，則筋自屈而不得伸；邪氣居其中而不出，則發為筋溜，筋溜者筋有所流注也，亦必有其所。如邪氣有所結而歸於內，衛氣亦留於內而不得出，以反於外，所以津液亦久留於其中，則合而為腸溜，腸溜者腸有所流注也，久者數歲乃成，以手按之，則可至於柔，然亦必有其所。如或邪氣之結者歸於內，津液留於內，而又有邪氣中之，則凝結易，至於日甚，遂致相連而聚於其內，則為昔瘤，言非一日而成者也。以手按之，則堅而有定所也。又或結深中骨，則邪氣因於骨，骨與氣并，日以益大，則為骨疽，亦有其所。若或結氣中之於肉，上焦宗氣正行於其所，被邪氣留而不去，如有熱則化而為膿，如無熱則止為肉疽。凡此數等邪氣，其發雖無一定之處，而各有一定之名也。】
【`張志聰`曰：此虛邪傷氣而病形也。寒與熱搏者，形中之陰陽二氣也。蓋形舍氣，氣歸形，形氣之相合也。是以傷形則病氣，傷氣則病形。結氣歸之者，寒熱相搏之氣，歸於邪留之形所也。凡此數氣者，其發無定處，而有肉枯、骨蝕、筋溜、昔瘤之定名也。末論邪氣病形，則真氣去而營衛傷，蓋真氣者，出入於節之交，遊行於皮膚肌腠之間者也。】

# 衛氣行
★ 靈樞·衛氣行篇第七十六
【`馬蒔`曰：詳論衛氣之行，故名篇。】

黃帝問於岐伯曰：願聞衛氣之行，出入之合何如？
伯高曰：歲有十二月，日有十二辰，子午為經，卯酉為緯。天周二十八宿，而一面七星，四七二十八星，房昴為緯，虛張為經。是故房至畢為陽，昴至心為陰。陽主晝，陰主夜。故衛氣之行，一日一夜五十周於身，晝日行於陽二十五周，夜行於陰二十五周，周於五臟。是故平旦陰盡，陽氣出於目，目張則氣上行於頭，循項下足太陽，循背下至小指之端；其散者，別於目銳眥下手太陽，下至手小指之間外側；其散者，別於目銳眥，下足少陽，注小指次指之間，以上循手少陽之分側，下至小指之間；別者，以上至耳前，合於頷脈，注足陽明以下，行至跗上，入五指之間；其散者，從耳下下手陽明，入大指之間，入掌中；其至於足也，入足心，出內踝，下行陰分，復合於目，故為一周。
【`馬蒔`曰：此言衛氣之行，晝行於陽經，夜行於陰經，而一晝一夜，乃五十度周於身也。出入者，或出陽經以入陰經，或出陰經以入陽經也。伯言一歲之內有十二月，一日之中有十二時。其夜之子時，晝之午時，當為南北之經。經者，自縱而言之也。旦之卯時，夕之酉時，當為東西之緯。緯者，自橫而言之也。繞天一周有二十八宿，而一方計有七星，四方各七，則四七計有二十八星，其房昴為東西之緯，虛張為南北之經。是故房至畢，則為星之屬陽者也；昴至心，則為星之屬陰者也。陽星則主於晝，陰星則主於夜。故人身衛氣之行，一日一夜，為五十周於身。其晝日行於陽經二十五周，蓋自足太陽至手陽明也。夜行於陰經二十五周，蓋自足少陰至足太陰也。五臟當作五歲，彼六氣自甲子至戊辰五歲，方周百刻，而衛氣則一晝夜而周，故謂之周於五歲也。何以見晝行陽經者二十五周，是故自平旦之時，則行於陰經者盡矣。此陽氣者，即衛氣也，出於目之晴明穴，正以目開則衛氣上行於頭，乃循項下足太陽膀胱經之眾穴又循背下至足小指之端至陰穴；其在頭而散者，別於目之銳眥近聽宮穴，下手太陽小腸經，而至於手小指外側之少澤穴；其在頭而又散者別於目銳眥，即足少陽之瞳子髎穴以下，足少陽之經，而注於足第四指間之竅陰穴，又從而上循手少陽之分側以下，至手小指之間關衝穴；其別而散者，以上至耳前，合於頷脈，上近足陽明經之承泣穴，乃注足陽明之經，而下行至足跗面之衝陽穴，五指當作次指，入次指之間厲兌穴；其在頭而散者，從耳下下行手陽明經之迎香等穴，大指當作次指，以入手次指之間商陽穴入手掌中，此則晝行於陽經者如此，計二十五度，至夜則行於陰經，亦二十五度。其至於足少陰腎經，乃足心之涌泉穴，出內踝下行陰分，自足少陰腎經，而行手少陰心經，手太陰肺經，足厥陰肝經，足太陰脾經，其夜行於陰經者，計有二十五度，至明日平旦陰經已盡，而陽經又受氣，則復因目開而會於目，又自足太陽膀胱經之睛明穴始，謂五十度為一周者以此。】
【`張志聰`曰：歲有十二月者，周天三百六十五度四分度之一，一晝一夜，日隨天道環轉，繞地一周而過一度，歲三百六十五日有奇而一周天。日有十二辰者，夜半為子，日中為午，日出為卯，日入為酉，子位於北，午位於南，卯位於東，酉位於西，子午為經，卯酉為緯，天周二十八宿，而一面七星，四七二十八星，是二十八宿，分位於周天之三百六十五度也。房位於卯，昴位於酉，虛位於子，張位於午，房昴為緯，虛張為經，房度在卯，畢度在酉，房至畢為陽者，日隨天道，自東而西，漏下二十五刻，日正中而行，至張度又二十五刻，而行至畢度，此晝日行於陽也。昴度在酉，心度在卯，昴至心為陰者，日隨天道，自西而東，遶地環轉。漏下二十五刻，夜正中而行至虛度又二十五刻，行至心度，此夜行於陰也。衛氣之行，一日一夜五十周於身者，謂營行脈中，衛行脈外，循臟腑之手足十二經脈與督脈、任脈、陽蹻、陰蹻之脈度而行，一呼一吸，脈行六寸，水下二刻，計二百七十息，脈行十六丈二尺為一周，晝行二十五周，夜行二十五周，總屬此十六丈二尺之脈度，無分陰與陽也。其晝行於陽二十五周，夜行於陰二十五周。周於五臟者，晝行於三陽之分，夜行於五臟之陰，與循經而行者，各走其道。蓋衛氣之循經而行者，與脈內之營氣，交相循度環轉，晝行於陽，夜行於陰者，與脈外之營氣相將而行，晝行於皮膚肌腠之間，夜行於五臟募原之內，與晝夜循行十六丈二尺之經脈五十周者不同也。是以平旦氣出於陽而目張，暮則氣入於陰而目瞑。故下文曰，日行一舍，人氣行一周與十分身之八，蓋言日行一舍，衛氣之循度而行者，環轉於十六丈二尺之一周，與行於三陽之分者亦一周也。夫衛氣之晝行於陽，夜行於陰者，應日隨天道，繞地環轉，衛氣之循經而行者，應月與海水之盛虧於東西，故曰，人與天地參也，與日月相應也。按[厥]論曰：陽氣起於足五指之表，陰氣起於足五指之裏。陽明者表也，為之行氣於三陽。而衛氣者，陽明水穀之悍氣，合於陽明之頷脈，下行至足跗上，是以衛氣之下，入於五指之間者，合陽明而入於頷脈之人迎，下至足跗，故入於足五指之端，從指井而復出於皮膚之氣分也。`張玉師`曰：經言衛氣先行皮膚，先充絡脈，是衛氣與絡脈之相通也。衛氣大會於風府，日下一節，二十一日下至尾骶，內行於伏衝之脈，是衛氣外行於皮膚，而內行於經脈也。此言衛氣入於陽明之頷脈，是營衛之行於經脈外內，又不可執一而論。】

是故日行一舍，人氣行一周與十分身之八；日行二舍，人氣行二周於身與十分身之六；日行三舍，人氣行於身五周與十分身之四；日行四舍，人氣行於身七周與十分身之二；日行五舍，人氣行於身九周；日行六舍，人氣行於身十周與十分身之八；日行七舍，人氣行於身十二周在身與十分身之六；日行十四舍，人氣二十五周於身有奇分與十分身之四。陽盡於陰，陰受氣矣。其始入於陰，常從足少陰注於腎，腎注於心，心注於肺，肺注於肝，肝注於脾，脾復注於腎為周。是故夜行一舍，人氣行於陰臟一周與十分臟之八，亦如陽行之二十五周而復合於目。陰陽一日一夜，合有奇分十分身之四，與十分臟之二。是故人之所以臥起之時有早晏者，奇分不盡故也。
【`馬蒔`曰：此承上文而詳言衛氣晝夜各行二十五度之義也。是故日行一舍，人氣行一周與十分身之八。人氣者，衛氣也，對天之日數而言，故謂衛氣為人氣。此當言日行舍八分七釐半，漏水下三刻一分二釐半，人氣行一周五分六釐二毫半也。日行二舍，人氣行二周於身與十分身之六，當云日行一舍七分半，漏水下六刻二分半，人氣行三周一分二釐半也。日行三舍，人氣行於身五周與十分身之四，當云日行二舍六分二釐半，漏水下九刻三分七釐半，人氣行四周六分八釐七毫半也。日行四舍，人氣行於身七周與十分身之二，當云日行三舍半，漏水下十二刻半，人氣行六周二分半也。日行五舍，人氣行於身九周，當云日行四舍三分七釐半，水下十五刻六分一釐半，人氣行七周八分一釐二毫半也。日行六舍，人氣行於身十周與十分身之八，當云日行五舍二分半，水下十八刻七分半，人氣行九周三分七釐半。又當增云日行六舍，一分二釐半，水下二十一刻八分七釐半，人氣行十周九分三釐七毫半也。日行七舍，人氣行於身十二周在身與十分身之六，當云日行七舍，水下二十五刻，人氣行十二周五分。又當增云，日行七舍八分七釐半，水下二十八刻一分二釐半，人氣行十四周六釐二毫半。又當增云，日行八舍七分半，水下三十一刻二分半，人氣行十五周六分二釐半。又當增云，日行九舍六分二釐半，水下三十四刻三分七釐半，人氣行一十七周一分八釐七毫半。又當增云，日行十舍五分，水下二十七刻半，人氣行一十八周七分半。又當增云，日行十一舍三分七釐半，水下四十刻六分二釐半，人氣行二十周三分一釐二毫半。又當增云，日行十二舍二分半，水下四十三刻七分半，人氣行二十一周八分七釐半。又當增云，日行十三舍一分二釐半，水下四十六刻八分七釐半，人氣行二十三周四分三釐七毫半也。日行十四舍，人氣行二十五周於身有奇分十分身之四，此正當云，日行一十四舍，水下五十刻，人氣行於身二十五周也。陽盡於陰，陰受氣矣，言至此則行陽經者已盡，而陰經當受衛氣也。其始入於陰，常從足少陰注於腎，腎注於手少陰心經又注於手太陰肺經，又注於足厥陰肝經，又注於足太陰脾經，又注於足少陰腎經，此乃一晝一夜而為五十度之一周也。是故日行一舍，人氣行於陰臟一周與十分臟之八，陰臟者，諸陰經也，亦如陽行之二十五周，而平旦則復合於目，蓋又自睛明穴而始也。陰經陽經，所行一日一夜之內，合所餘之奇分有十分身之二身之四，人之所以臥起之時有早晏者，正以其所值之時有奇分未盡故耳。】

【`張志聰`曰：日行一舍者，日行於一宿之度也。人氣行一周者，言衛氣循經而行於十六丈二尺之一周也。與十分身之八者，與晝行於陽之衛氣亦一周也。日行一舍人氣行一周，日行二舍人氣行二周於身，日行三舍人氣行五周於身，日行四舍人氣行七周，日行五舍人氣行於身九周，日行六舍人氣行於身十周，日行七舍人氣行於身十二周，日行十四舍人氣二十五周於身者，謂自卯至酉日加於十四宿，而人氣行於脈度二十五周。蓋宿度所居之分數有多寡，是以所行之周亦多寡不等，然總計十四宿而氣行二十五周也。與十分身之八者，衛氣日行於陽所餘之奇分也。八者，所餘一釐二毫五絲；六者，所餘一釐六毫六絲也。四者，所餘二釐五毫；二者，所餘五釐也。此行於一周至十周之小數也。日行六舍，人氣行於身十周與十分身之八者，所餘一分二釐五毫也。六者一分六釐六毫，四者二分五釐也。此十周至二十五周之大數，然總以二十五周所餘之二分五釐為準也。人氣二十五周於身有奇分者，謂衛氣循脈度而行二十五周，有二分五釐之奇分也。與十分身之四者，謂衛氣日行於陽二十五度，有二分五釐之奇分也。此衛氣日行之奇分，共計有五分矣。陽入於陰，則陰受氣，而衛氣亦循脈度之十六丈二尺而行二十五周，常從足少陰注於腎者，謂夜行於五臟之陰亦二十五周。是故夜之日行一舍，人氣行於陰一周與十分臟之八，亦如陽行之二十五周而有奇分也。十分臟之二者，謂夜有五分之奇分也。合而計之，以夜行十六丈二尺之奇分，與夜行五臟之奇分，共有十分矣。以晝行十分身之四，與夜行十分臟之二，合有奇分十五分矣。是故人之所以臥起之時有早晏者，奇分之不盡故也。蓋謂奇分或日有五分，夜有十分，或日有十分，夜止五分，不盡在日之四而臟之二也。日有五分則臥早，日有十分則臥晏，夜余五分則起早，夜餘十分則起晏，此蓋假人之臥起，以明晝夜陰陽之變化不測也。有奇分之十五分者，計周天三百六十五度之所餘也。天周二十八宿，而一面七星，四七二十八星，而分布於周天之度，日行十四宿，衛行二十五周，夜行十四宿，衛行二十五周，分而計之，五七三百五十度，而尚少一十五度，故有十五分之奇分，此皆出於理數之自然，而非人之知力所能損益也。】

黃帝曰：衛氣之在於身也，上下往來不以期，候氣而刺之，奈何？
伯高曰：分有多少，日有長短，春秋冬夏，各有分理，然後常以平旦為紀，以夜盡為始。是故一日一夜水下百刻。二十五刻者，半日之度也。常如是無已，日入而止。隨日之長短，各以為紀而刺之，謹候其時，病可與期。失時反候者，百病不治。故曰：刺實者，刺其來也；刺虛者，刺其去也。此言氣存亡之時，以候虛實而刺之。是故謹候氣之所在而刺之，是謂逢時。在於三陽，必候其氣在於陽而刺之；病在於三陰，必候其氣在陰分而刺之。
【`馬蒔`曰：此言刺諸經者，必候衛氣之所在而刺之也。帝疑衛氣在於人身，上下往來，理當候其氣之在陽在陰而刺之，若不以期候其氣之所在而刺之者奈何？伯高言正當候其氣之所在而刺之也。故雖日之所分，有多有少，春分後日長，秋分後日短，而春夏秋冬，其晝夜刻數各有分理，然所以候衛氣者，常以平旦為紀，則知其行於陽經，以夜盡為始，則知其行於陰經。是故一日一夜，水下百刻，其二十五刻者，四分之一，半日之度也，常如是無已。日出而起，日入而止，隨日之長短，大約以半日為紀而刺之，謹候其時，則病可與期。若失時反候，則百病不治。故曰，病實者當瀉之，宜乘其氣之來而迎之。病虛者當補之，宜乘其氣之往而隨之。所謂氣有來去，即氣有存亡，氣有存亡，即可候病有虛實而刺之，是謂之逢時也。故晝行於手足之三陽，必候其氣在於陽而刺之。夜行於手足之三陰，必候其氣在於陰而刺之。其氣三陽三陰者，下文正詳言之。】
【`張志聰`曰：此論四時晝夜有長短之分，然各有分理，以定氣之在陽在陰也。如春秋晝夜平分之時，常以平旦為紀，以夜盡為始，日出卯初一刻，以一刻人氣在太陽為始，二刻在少陽，三刻在陽明，四刻在陰分，一日一夜，水下百刻為一周，二十五刻者，半日之度也，至日入而止為晝，隨日之長短，皆以卯初一刻，人氣在太陽為紀而刺之，謹候其人氣在於陽分之時，以刺陽病，人氣在於陰分之時，以刺陰病，此病可與期而愈，如失時反候，百病不治也。實者，邪氣實也。來者謂氣之始來，如邪在陽分，以水下一刻、五刻、九刻，氣始來於陽而即刺之，所謂迎而奪之也。虛者，正氣虛也。去者謂氣之已去。如陽氣虛者，以水下三刻、七刻、十一刻，人氣將去陽而之陰之時以刺之，所謂追而濟之也。如病在陰之虛實者，亦如此法，是謂逢時。如病在於三陽，必候其氣在於陽而刺之，病在於三陰，必候其氣在於陰而刺之。】
【`倪仲玉`曰：必候其氣在於陽者，在三陽之分也；在於陰者，在三陰之分也。以三陰三陽之為病，亦候其氣之在於三陰三陽之分治之。】

水下一刻，人氣在太陽；水下二刻，人氣在少陽；水下三刻，人氣在陽明；水下四刻，人氣在陰分；水下五刻，人氣在太陽；水下六刻，人氣在少陽；水下七刻，人氣在陽明；水下八刻，人氣在陰分；水下九刻，人氣在太陽；水下十刻，人氣在少陽；水下十一刻，人氣在陽明；水下十二刻，人氣在陰分；水下十三刻，人氣在太陽；水下十四刻，人氣在少陽；水下十五刻，人氣在陽明；水下十六刻，人氣在陰分；水下十七刻，人氣在太陽；水下十八刻，人氣在少陽；水下十九刻，人氣在陽明；水下二十刻，人氣在陰分；水下二十一刻，人氣在太陽；水下二十二刻，人氣在少陽；水下二十三刻，人氣在陽明；水下二十四刻，人氣在陰分，水下二十五刻，人氣在太陽。此半日之度也。從房至畢一十四舍，水下五十刻，日行半度，迴行一舍，水下三刻與七分刻之四。大要曰，常以日之加於宿上也，人氣在太陽。是故日行一舍，人氣行三陽，行於陰分，常如是無已，與天地同紀，紛紛𤽉𤽉，終而復始，一日一夜，水下百刻而盡矣。 【 𤽉，音巴。】
【`馬蒔`曰：此承上文而詳衛氣有在陽在陰之時，正當候其氣而刺之也。方漏水下一刻，則衛氣在足手太陽經。漏水下二刻，則衛氣在足手少陽經。漏水下三刻，則衛氣在足手陽明經。然衛氣慓悍疾利，故日間雖當行於陽經而又於漏下四刻之時，則入足少陰腎經。本經[邪客]篇云：衛氣者出其悍氣之慓疾，而先行於四末分肉皮膚之間而不休者也。晝日行於陽，夜行於陰，常從足少陰之分間，行於五臟六腑者是也。故曰，水下四刻，衛氣在陰分。下文水下八刻、十二刻、十六刻、二十刻、二十四刻皆曰在陰分者，俱指足少陰腎經而言也。然入於陰分，而日當為晝，故漏水下五刻之時，則又出於陽分，而在足手太陽經；漏水下六刻，則衛氣在足手少陽經；水下七刻，則衛氣在足手陽明經；至於八刻，則間行於足少陰腎經。水下九刻，則衛氣又出而在足手太陽經；水下十刻，則衛氣在足手少陽經；水下十一刻，則衛氣在足手陽明經；水下十二刻，則衛氣又間行於足少陰腎經之分。水下十三刻，則衛氣又出而在足手太陽經；水下十四刻，則衛氣在足手少陽經；水下十五刻，則衛氣在足手陽明經；水下十六刻，則衛氣又間行足少陰腎經之分。水下十七刻，則衛氣又出而在足手太陽經；水下十八刻，則衛氣在足手少陽經；水下十九刻，則衛氣在足手陽明經；水下二十刻，則衛氣又間行於足少陰腎經之分。水下二十一刻，則衛氣又出而在足手太陽經；水下二十二刻，則衛氣在足手少陽經；水下二十三刻，則衛氣在足手陽明經；水下二十四刻，則衛氣又間行於足少陰腎經之分。水下二十五刻，則又出而在足手太陽經。此乃半日之間所行之度也。至於再行半日，從房至畢，行一十四舍，則水下五十刻矣。又日行半度，轉行一舍，則水下三刻與七分刻之四，大要曰，常以日之加於宿上也，人氣在太陽。是故日行一舍，人氣行三陽，行於陰分，常如是無已，與天地同紀，紛紛然，𤽉𤽉然，氣雖似亂而似章，終而復始，一日一夜，水下百刻而盡矣。】
【`張志聰`曰：此論衛氣應天道之繞地環轉，在陽在陰，以為取刺之法。夫陽者，天氣也，主外。陰者，地氣也，主內。少陰之上，君火主之。君火者，日之太陽也。日隨天道環轉，晝明夜晦，蓋天運以日光明也。是以水下一刻，至水下二十五刻，此半日之度也。從房至畢一十四舍，水下五十刻，日行天度之半，迴行一舍者，遶地迥轉，從昴至心而又行一舍也。水下三刻者，謂五十三刻，而又加於太陽與七分刻之四者，有一分二釐五毫之奇分也。此衛氣隨天道繞地環轉，晝夜皆行於三陽之分，是以五十三刻，而復行於太陽。故大要曰，常以日之加於宿上也，人氣在太陽。謂晝夜日之加於舍上，皆以太陽為始也。是故日行一日，人氣行於三陽，而行於陰分，常如是無已，與天地同紀，謂地居天之中，而天道運行於地之外也。紛紛𤽉𤽉者，謂雜亂紛紜，而仍有明白之分度也。夫衛氣晝行於陽，夜行於五臟之陰者，應天氣之入於地中，有寒暑之往來。衛氣環轉一周行於三陽之分二十五周者，天道環轉於地之下也。故病在於三陽，必俟其氣在陽而刺之，病在於三陰，必俟其氣在陰分而刺之。陰分者，少陰之分，少陰乃三陰之主也。衛氣晝行於三陽，夜行於五臟，共計行五十周，應天運環轉於地之外，晝夜止行二十五周，此氣之有徐駃矣。若夫大會於風府，日下一節，二十二日內行於伏衝，其行九日，上出於缺盆，其所行更遲矣。經言衛氣慓悍滑疾，而所行疾徐不同，此皆出於理數之自然，又非人之知力所能臆度也。`王子律`曰：晝夜行於三陽，乃在肌表氣分，與晝夜循經而行，大略相同。經脈應地之經水，抑水流速而氣行緩歟？】

# 九宮八風
★ 靈樞·九宮八風篇第七十七
【`馬蒔`曰：內論九宮八風，故名篇。】

立秋二 【 元委西南方】 　秋分七 【 倉果西方】 　立冬六 【 新洛西北方】  夏至九 【 上天南方】 　招搖中央　冬至一 【 叶蟄北方】  立夏四 【 陰洛東南方】 　春分三 【 倉門東方】 　立春八 【 天留東北方】
太乙常以冬至之日，居叶蟄之宮四十六日，明日居天留四十六日，明日居倉門四十六日，明日居陰洛四十五日，明日居天宮四十六日，明日居元委四十六日，明日居倉果四十六日，明日居新洛四十五日，明日復居叶蟄之宮，日冬至矣。太乙日遊，以冬至之日，居叶蟄之宮，數所在日，從一處至九日，復反於一，常如是無已，終而復始。太乙移日，天必應之以風雨，以其日風雨則吉，歲美民安少病矣。先之則多雨，後之則多汗。太乙在冬至之日有變，占在君；太乙在春分之日有變，占在相；太乙在中宮之日有變，占在吏；太乙在秋分之日有變，占在將；太乙在夏至之日有變，占在百姓。所謂有變者，太乙居五宮之日，疾風折樹木，揚沙石。各以其所主占貴賤，因視風所從來而占之。風從其所居之鄉來為實風，主生長養萬物；從其衝後來為虛風，傷人者也，主殺主害者。謹候虛風而避之，故聖人日避虛邪之道，如避矢石然，邪弗能害，此之謂也。
【`馬蒔`曰：此言太乙居九宮之日各有所忌也。太乙者，歲神也，常以冬至之日，居於坎方叶蟄之宮，計有四十六日。至次日乃第四十七日也，則為立春，而居於艮方之天留宮，亦計四十六日，連前共計九十二日。至次日乃第九十三日也，則為春分，而居於震方之倉門宮，亦計四十六日，連前共計一百三十八日。至次日乃一百三十九日也，則為立夏，而居於巽方之陰洛宮，亦計四十五日，連前共計一百八十三日。至次日乃一百八十四日也，則為夏至，而居於離方之上天宮，亦計四十六日，連前共計二百二十九日。至次日乃二百三十日也，則為立秋，而居於坤方之元委宮，亦計四十六日，連前共計二百七十四日。至次日乃二百七十五日也，則為秋分，而居於兌方之倉果宮，亦計四十六日，連前共計三百二十一日。至次日乃三百二十二日也，則為立冬，而居於乾方之新洛宮，亦計四十五日，連前共計三百六十五日。至次日乃來歲之冬至，又居坎方之叶蟄宮矣。其太乙所遊之日，假如冬至居叶蟄之宮。照圖數所在之日，從一處至九，冬至為一，立秋為二，春分為三，立夏為四，中央為五，立冬為六，秋分為七，立春為八，夏至為九，復反於冬至之一，常如是輪之無已，終而復始。遇太乙移日，天必應之以風雨，此日有風雨，則必歲美民安少病；先於所移之日而有風雨，則天必多雨，後於所移之日而有風雨，則民必多汗。不唯是也，太乙在冬至之日有變，當占在君；在春分之日有變，當占在相；在中宮之日有變，當占在吏；在秋分之日有變，當占在將；在夏至之日有變，當占在百姓。所謂有變者，太乙居東南西北中央五宮之日，所病者有大風折木揚沙石，各以其所主之宮，與其分之貴賤，如君相吏將民之謂也。其風從所居之鄉來，如冬至來自北方，春分來自東方之謂，是之謂實風也，主生長以養萬物者。或從其衝後而來，如冬至從南西二方而來，春分從西北二方而來，夫是之謂虛風也，主殺害以傷人者。謹宜審候此虛風而避之，唯聖人避之如矢石，所以邪弗能害也。又按本經[歲露]篇，以太乙冬至居叶蟄宮，而風雨從南方來者為虛風，立春之日，而風雨從西方來者為虛風，則此篇所謂從後來者為虛風，須知東以西與北為後，南以北與東為後，西以東與南為後，北以南與西為後也。】
【`盧良侯`曰：此篇論太乙所居之宮，徙遊之日，以下應君民將相之安否也。太乙，北極也。斗杓所指之辰，謂之月建，即氣令所主之方，月令五日謂之候，三候謂之氣，三氣謂之節。冬至子之半，一陽初動，乃歲時之首也。是以太乙常以冬至之日，居叶蟄之宮。叶蟄，坎宮也。本宮居四十六日，明日四十七日，徙居於天留之宮。天留，艮宮也。居四十六日，明日徙居倉門之宮。倉門，震宮也。居四十六日，明日徙居於陰洛之宮。陰洛，巽宮也。居四十五日，明日徙居於天宮。天宮，離宮也，居四十六日，明日徙居於元委之宮。元委，坤宮也。居四十六日，明日徙居於倉果之宮。倉果，兌宮也。居四十六日，明日徒居於新洛之宮。新洛，乾宮也。居四十五日，明日四十六日，復居於叶蟄之宮。是明歲之冬至矣。常如是無已，終而復始，此太乙一歲所居之宮也。數所在日者，以所在之宮，數至九日，而復反於本宮也。如居叶蟄之宮，則從叶蟄之一處，一日而至天留，二日而至倉門，三日而至陰洛，四日而至天宮，五日而至中宮，六日而至元委，七日而至倉果，八日而至新洛，九日而復反於叶蟄之宮。如居天留之宮，即從天留數至九日，而復反於天留也。常如是無已，終而復始。風雨者，天地陰陽之和氣，是以太乙移宮之日，天必應之以風雨，其本日風雨則吉，歲美民安少病。如先期而風雨，主多雨水，多汗當作多旱，後期而風雨則多旱燥，此太乙出遊之第一日，即移宮之第四十七日也。二至二分，乃陰陽離合之候，中宮乃占八風之時，是以遞居本宮之第一日有變，則占在君民將相也。疾風折木揚沙，暴戾之變氣也。實風者，春之東風，夏之南風，秋之西風，冬之北風，春夏交之東南風，秋冬交之西北風，此天地四時之正氣，故主生長養萬物。從其衝後來者，如冬至從南西二方而來，春分從西北二方而來，是為虛鄉不正之風，主傷人而殺害萬物。故聖人日避虛邪之道，如避矢石。日避者，太乙出遊之一日也，此太乙日遊於九宮也。`倪仲玉`曰：坎宮名叶蟄者，冬令主蟄封藏，至一陽初動之時，蟄蟲始振，故名曰叶蟄。艮官名天留者，艮為山，止而不動，因以為名。震宮名倉門者，倉藏也，天地萬物之氣，收藏至東方春令而始震動開辟，故名倉門。巽宮名陰洛者，《洛書》以二四為肩，巽官位居東南而主四月，因以為名。離宮名天宮者，日月麗天，主離明在上之象，因以為名，坤宮名元委者，坤為地，元幽遠也，委隨順也，地道幽遠柔順，是以名之。兌宮名倉果者，果實也，萬物至秋而收藏成實，是以名之。乾宮名新洛者，新始也，《洛書》戴九履一，一乃乾之始也。此九宮之位，應於八方四時，各隨時而命名也。】

是故太乙徙立於中宮，乃朝八風以占吉凶也。風從南方來，名曰**大弱風**，其傷人也，內舍於心，外在於脈，氣主熱；風從西南方來，名曰**謀風**，其傷人也，內舍於脾，外在於肌，其氣主為弱；風從西方來，名曰**剛風**，其傷人也，內舍於肺，外在於皮膚，其氣主為燥；風從西北方來，名曰**折風**，其傷人也，內舍於小腸，外在於手太陽脈，脈絕則溢，脈閉則結不通善暴死；風從北方來，名曰**大剛風**，其傷人也，內舍於腎，外在於骨與肩背之膂筋，其氣主為寒也；風從東北方來，名曰**凶風**，其傷人也，內舍於大腸，外在於兩脇腋骨，下及肢節；風從東方來，名曰**嬰兒風**，其傷人也，內舍於肝，外在於筋紐，其氣主為身濕；風從東南方來，名曰**弱風**，其傷人也，內舍於胃，外在肌肉，其氣主體重。此八風皆從其虛之鄉來，乃能病人。三虛相搏則為暴病卒死；兩實一虛，病則為淋露寒熱；犯其雨濕之地則為痿。故聖人避風，如避矢石焉。其有三虛而偏中於邪風，則為擊仆偏枯矣。
【`馬蒔`曰：此又言朝八風可以占吉凶也。南方屬火，主於熱，人之心應之，通於脈，故風從南方來者，名曰大弱風，其傷人內舍於心，而外在於脈，其氣主於為病之熱也。西方屬金，主於燥，人之肺應之，通於皮膚，故風從西方來者，名曰剛風，其傷人內舍於肺，而外在於皮膚，其氣主於為病之燥也。北方屬水，主於寒，人之腎應之，通於骨，故風從北方來者，名曰大剛風，其傷人內舍於腎，而外在於骨及肩背內之膂筋，其氣主於為病之寒也。東方屬木，主於風濕，人之肝應之，通於筋紐，其氣主於為病之風濕也。夫東方主風而曰濕病者，以風為嬰兒，其氣尚柔，而不能勝濕故也。其從西南方來者為謀風，主傷於脾，而外在於肌，其氣主為弱。東南方來者為弱風，以辰主於土也，內傷於胃，而外在肌肉，其氣主體重。西北方來者為折風，內傷於小腸，而外在手太陽之脈，東北方來者為凶風，內傷於大腸，而外在兩脅旁骨，下及肢節，以大腸與別腑不同，皆能受傷者也。此八風者，皆從其衝後來為虛風，即虛之鄉來也。如立冬而風從南方西方來。立春而風從北方西方來，立夏而風從北方東方來，立秋而風從南方東方來者，是也。三虛者，據《素問》刺法本病二篇，則以人憂愁思慮，傷心及汗出，於心驚而奪精，為人二虛，遇司天失守，為天之虛為三虛，據後[歲露]論以乘年之虛為一虛，即司天失守是也。逢月之虛為一虛，即月郭空則海水東盛云云是也。失時之和為一虛，即春應煖而反寒之盛是也。據此篇其人已虛，其風又虛，其歲又虛，是謂三虛，三虛相搏，則為暴病卒死矣。假如人實歲實而風虛，則止為淋露寒熱，蓋人為露所淋，必發為寒熱也。或犯其雨濕之地，則為痿病。故聖人避此虛邪之風，如避矢石，若有三虛而為邪風偏中之，則又為擊仆為偏枯矣。擊仆者，如擊之而仆暈也。偏枯者，或左或右偏枯也。】
【`盧良侯`曰：太乙出遊之第五日，立於中宮，乃朝八風以占吉凶，八風者，四正四維之風也。人之五臟，生於五方五行，內合六腑，外合於皮脈肉筋骨，是以八方不正之風，內傷臟腑，外病形身，此皆從其虛之鄉來，乃能病人也。如居叶蟄之宮，而出遊之第五日，風從南西二方而來，如居倉門之宮，而出遊之第五日，風從西北二方而來，數所在日而來不正之風，皆謂之虛風也。三虛者，乘年之虛，逢月之虛，失時之和，三虛相搏，則為暴病卒死。兩實一虛者，止傷於虛風也。淋露寒熱者，汗出而為寒為熱也。犯其雨濕之地，則風濕相搏而為痿。其有三虛而偏中於邪風，則為擊仆偏枯，故聖人避風，如避矢石焉。】
【`倪仲玉`曰：重言聖人避風如避矢石者，上節謂避太乙出遊之第一日，此避太乙立於中宮所朝之八風也。】


# 九鍼
★ 靈樞·九鍼論篇第七十八

黃帝曰：余聞九鍼於夫子，眾多博大矣。余猶不能寤，敢問九鍼焉生？何因而有名？
岐伯曰：九鍼者，天地之大數也，始於一而終於九。故曰，一以法天，二以法地，三以法人，四以法時，五以法音，六以法律，七以法星，八以法風，九以法野。
黃帝曰：以鍼應九之數奈何？
岐伯曰：夫聖人之起天地之數也，一而九之，故以立九野，九而九之，九九八十一，以起黃鍾數焉，以鍼應數也。一者，天也。天者，陽也。五臟之應天者肺，肺者，五臟六腑之蓋也。皮者，肺之合也，人之陽也。故為之治鍼，必以大其頭而銳其末，令無得深入而陽氣出。二者，地也。人之所以應土者，肉也。故為之治鍼，必筩其身而圓其末，令無得傷肉分，傷則氣得竭。三者，人也。人之所以成生者，血脈也。故為之治鍼，必大其身而圓其末，令可以按脈勿陷，以致其氣，令邪氣獨出。四者，時也。時者，四時八風之客於經絡之中為瘤病者也。故為之治鍼，必筩其身而鋒其末，令可以瀉熱出血而痼病竭。五者，音也。音者，冬夏之分，分於子午。陰與陽別，寒與熱爭，兩氣相搏，合為癰膿者也。故為之治鍼，必令其末如劍鋒，可以取大膿。六者，律也。律者，調陰陽四時，而合十二經脈。虛邪客於經絡，而為暴痺者也。故為之治鍼，必令尖如氂，且圓且銳，中身微大，以取暴氣。七者，星也。星者，人之七竅。邪之所客於經而為痛痺，舍於經絡者也。故為之治鍼，令尖如蚊升䖟喙，靜以徐往，微以久留，正氣固之，真邪俱往，出鍼而養者也。八者，風也。風者，人之股肱八節也。八正之虛風，八風傷人，內舍於骨解腰脊節腠理之間為深痺也。故為之治鍼，必長其身，鋒其末，可以取深邪遠痺。九者，野也。野者，人之節解皮膚之間也。淫邪流溢於身，如風水之狀而溜，不能過於機關大節者也。其為之治鍼，令小大如鋌，其鋒微圓，以取大氣之不能過於關節者也。
黃帝曰：鍼之長短有數乎？
岐伯曰：一曰鑱鍼者，取法於巾鍼，去末寸半卒銳之，長一寸六分，主熱在頭身也。二曰圓鍼，取法於絮鍼，筩其身而卵其鋒，長一寸六分，主治分肉間氣。三曰鍉鍼，取法於黍粟之銳，長三寸半，主按脈取氣令邪出。四曰鋒鍼，取法於絮鍼，筩其身，鋒其末，長一寸六分，主癰熱出血。五曰鈹鍼，取法於劍鋒，廣二分半，長四寸，主大癰膿兩熱爭者也。六曰圓利鍼，取法於氂鍼，微大其末，反小其身，令可深內也，長一寸六分，主取癰痺者也。七曰毫鍼，取法於毫毛，長一寸六分，主寒熱痛痺在絡者也。八曰長鍼，取法於綦鍼，長七寸，主取深邪遠痺者也。九曰大鍼，取法於鋒鍼，其鋒微圓，長四寸，主取大氣不出關節者也。鍼形畢矣。此九鍼大小長短法也。 【 寤，同悟。鍉，音時。深內之內，同納。】
【`馬蒔`曰：此言九鍼所以應天地之數，而詳其大小長短之法也。夫九鍼者，應天地之大數，一以法天，二以法地，三以法人，四以法四時，五以法五音，六以法六律，七以法七星，八以法八風，九以法九野，正以聖人起天地之數，一以至九，故分天下為九野，若九而九之，則為八十一，乃黃鍾之數亦然也。以鍼應數，故制之為九鍼耳。第一鍼應天。蓋天屬陽，而五臟應天者惟肺，肺為五臟之華蓋，皮則為肺之合，乃人之陽也，故為之治鍼者，其頭大，象天之陽也，其末銳，令無得深入，而使陽氣出也。故下文一曰鑱鍼者，取法於巾鍼，其頭雖大，其近末約寸半許而漸銳之，計長一寸六分，主熱在頭身者用之，正以出陽氣也。第二鍼應地。夫地為土，人之應土者惟肉，故為之治鍼者，其身雖筩，其末則圓，令無得傷肉分，則邪得竭。故下文二曰圓鍼，取法於絮鍼，筩其身而卵其鋒，長一寸六分，主治分肉之氣也。第三鍼應人。夫人所以成其身而得生者唯血脈，故為之治鍼者，其身則大，其末則圓，令可以按脈而勿陷，以致復其正氣，令邪氣獨出耳。故下文三曰鍉鍼，取法於黍粟之銳，長三寸半，主按脈取氣，令邪氣之出也。第四鍼應四時也。四時有八風，而客於經絡中乃為瘤病，瘤者留也，痼病也，故為之治鍼者，必筩其身而鋒其末，令可以瀉其熱，出其血，而使痼病之得竭。故下文四曰鋒鍼，取法於絮鍼，其身則筩，其末則鋒，長一寸六分，主癰熱出血也。第五鍼應五音。夫五音主冬夏之分，以子午而分，所以為病者，陰與陽別，寒與熱爭，兩氣相搏，合為癰膿，故為之治鍼者，令其末如劍鋒，可以取大膿也。故下文五曰鈹鍼，取法於劍鋒，廣二分半，長四寸，主大癰膿兩熱相爭者也。第六鍼應六律，夫六律所以調陰陽四時而合於人身十二經脈，令虛邪客於經絡而為暴痺，故為之治鍼者，必令其尖如氂，且圓且銳，其中身則微大，所以取此暴氣也。故下文六曰圓利鍼，取法於氂鍼，其末微大，其身反小，令可深納，其鍼長一寸六分，主取癰痺者也。第七鍼應七星。蓋天有七星。人有七竅，為邪之所客，則舍於經絡而為痛痺，故為之治鍼者，令尖如蚊䖟之喙，靜以徐往，微以久留，則正氣因之而復其真，邪雖俱往，以出鍼而可以養其正氣，不使之外泄也。故下文七曰毫鍼，取法於毫毛，長一寸六分，主治寒熱痛痺在絡者也。第八鍼應八風。蓋人之手足，各有股肱關節計八今八正之虛風，即八風以傷人，則內於骨解腰脊節腠理之間為深痺，故為之治鍼者，必長其身，鋒其末，而可以取深遠之痺。故下文八曰長鍼，取法於綦鍼，長七寸，正主於取深遠之邪痺也。第九鍼應九野。夫人之節解皮膚之間，似地之有九野，而淫邪流泆於身，如風水狀不能通於機關大節，故為之治鍼者，令小其狀，可大如鋌，其鋒微圓，以取大氣之不能過於關節。故下文九曰大鍼者，取法於鋒鍼，其鋒微圓，正以取大氣不能過關節者也。】
【`張志聰`曰：此篇論九鍼之大道，應天地之大數，而合之於人，人之身形，應天地陰陽，而合之於鍼。天地人者，三才之道也，天地之大數，始於一而成於三，三而三之而成九，九而九之，九九八十一，以起黃鍾之數焉。肺屬金而位尊高，為臟腑之蓋，故應天者肺。脾屬土而外主肌肉，故應土者脾。血脈者，人之神氣也，故人之所以成生者，血脈也，經絡出於四肢，以應歲之十二月，故合於四時八風。七竅在上，故應天之七星。骨有八節，故應八方之風。九野者，在天為分野，在地為九州，在人為頭首膺喉手足腰脅。故曰，其氣九州九竅，皆通於天。此鍼道通於天地，而各有其式，各有其用，人之血氣少有留滯，則為痺為癰，是以九鍼皆取氣取痺取癰。】

黃帝曰：願聞身形應九野奈何？
岐伯曰：請言身形之應九野也。左足應立春，其日戊寅己丑；左脅應春分，其日乙卯；左手應立夏，其日戊辰己巳；膺喉首頭應夏至，其日丙午；右手應立秋，其日戊申己未；右脅應秋分，其日辛酉；右足應立冬，其日戊戌己亥；腰尻下竅應冬至，其日壬子；六腑膈下三臟應中州，其大禁，大禁太乙所在之日，及諸戊己。凡此九日，善候八正所在之處，所主左右上下，身體有癰腫者，欲治之，無以其所直之日潰治之，是謂天忌日也。
【`馬蒔`曰：此言身形之應九野，而天忌乃所當知也。人之左脅，應春分，而乙卯日屬木居左，故應之。右脅應秋分，而辛酉日屬金居右，故應之。膺喉首頭應夏至，而丙丁日屬火居南，故應之。腰尻下竅應冬至，而壬子日屬水居北，故應之。至於左足應立春，戊寅己丑日應之，蓋戊己主土兼四方，而寅丑則居東北方也。右足應立冬，戊戌己亥日應之，蓋戊己主土兼四方，而戌亥則應西北方也。左手應立夏，戊辰己巳日應之，蓋戊己主土兼四方，而辰巳則應東南方也。右手應立秋，戊申己未日應之，蓋戊己主土兼四方，而申未則居西南方也。六腑與膈下之脾肝腎三臟應於中州，乃大禁者也。蓋大禁在諸戊己之日，而太乙所在之日，即如冬至居叶蟄、立春居天留、春分居倉門、立夏居陰洛之類是也，亦宜禁之。凡此九者，善候八正所在之處，則主左右上下身體有癰腫者，苟欲治之，無以其所值之日治而潰之，是乃天忌之日，不可以輕犯也。】
【`張志聰`曰：九野者，九州之分野也。按星書立春應天文箕尾分野禹貢冀州之域，春分應天文心房分野禹貢徐州之域，立夏應天文翼軫分野禹貢荊州之域，夏至應天文井鬼分野禹貢雍州之域，立秋應天文參井分野禹貢梁州之域，秋分應天文奎婁分野禹貢兗州之域，立冬應天文危室分野禹貢青州之域，冬至應天文牛斗分野禹貢揚州之域，中州應天文張柳分野禹貢豫州之域。蓋地有九野九州，人有九竅九臟，皆上通於天氣，是以身形應九野，而合於天之四時八節也。手足之主戊己者，土屬四肢也。歲半以上，天氣主之；歲半以下，地氣主之。膺喉頭首應夏至者，身半以上為陽也；腰尻以下應冬至者，身半以下為陰也。丙午屬火，故主夏；壬子屬水，故主冬。脅主外內出入之樞，故主春秋二分，蓋春主陽氣上而陰氣下，秋主陰氣上而陽氣下也。乙卯屬木，主於東方，故其日乙卯；辛酉屬金，主於西方，故其日辛酉。六腑膈下三臟，居形身之中而在下，故應地之中州。太乙所在之日，謂移宮出遊之一日，並立中宮之日也。八正者，八方之正位，所以候八風之虛邪以時至者也。所直之日，謂太乙所在之日，及諸戊己。凡此九者，是謂天忌日也。`王子律`曰：按《遁甲經》云：六戊為天門，六己為地戶，故為天忌。`盧良侯`曰：肺應天，心應日，故止膈下之三臟應地。`倪仲玉`曰：氣從下而上，故左足應立春。右足應立冬者，氣復歸於下也。】

形樂志苦，病生於脈，治之以灸刺。形苦志樂，病生於筋，治之以熨引。形樂志樂，病生於肉，治之以鍼石。形苦志苦，病生於咽喝，治之以甘藥。形數驚恐，筋脈不通，病生於不仁，治之以按摩醪藥。是謂形。
【`馬蒔`曰：此言病有形志之苦樂不同，而治之者亦異也。形在外，志在內有等外形雖樂，而內志則苦，故志屬於心，心合於脈，所以病在於脈也，當灸刺隨宜以治之。有等外形不樂，而內志則樂，則筋以勞而傷，所以病生於筋也，當火熨導引治之。有等外形既樂，而內志亦樂，則血氣凝滯，病生於肉，當以針石治之。有等外形既苦，而內志亦苦，則血氣枯焦，病生於咽隘，當以甘和之藥治之。有等形受勞苦，數被驚恐，筋與血脈皆不相通，則病生為不仁，不仁者，痛癢不知也，當按摩酒藥兼用之。是皆五形五志之受病者如此。】
【`張志聰`曰：此言人有貴賤君子小人之不同，形志有偏苦偏樂之異，故治法亦宜守一勿失也。夫富貴之人，形樂志苦，村野之人，形苦志樂，形樂者四體不運，則血氣留滯，故當治之以灸刺而通血脈。形苦者勞其筋骨，故當治之以熨引，以舒其筋。形樂志樂，則心廣體胖，故當治之鍼石以疏其氣。志者，心之所發也。咽乃胃腑之門，而胃主肌形，喝當作𩩲，𩩲骭也乃蔽心之骨，而內應於心臟，故形志皆苦者，病生於咽𩩲，此病在不足，故當調之以甘藥也。驚傷心肝，恐則傷腎，是以形數驚恐，則筋脈不通，榮氣不行，則為不仁，此病因於內，故當治之以按摩醪藥，是謂五形志也。】

五臟氣：心主噫，肺主欬，肝主語，脾主吞，腎主欠。
【`馬蒔`曰：此言五臟之氣為病也。按[三部九候]論曰：心為噫，[脈解]篇云：所謂上走心為噫者，陰盛而上走陽明，陽明絡於心，故上走心為噫也。本經[口問]篇黃帝曰：人之噫者何氣使然？岐伯曰：寒氣客於胃，厥逆從下上散，復出於胃，故為噫。夫曰心為噫，又曰寒氣客於胃，正以心氣主噫，而胃又有寒，故從之而轉耳。至於本經[經脈]篇論脾之為病，亦曰善噫，蓋脾胃之病無以異也。《素問》[陰陽應象]大論言肺在變動為欬，故肺主於欬也。又曰肝在聲為呼，而此曰語者，彼言聲而此言病也。吞者，食咽也，然病時氣亦能吞也。欠者，張口轉氣也。本經[口問]篇黃帝問曰：人之欠者何氣使然？岐伯答曰：衛氣晝日行於陽，半夜則行於陰，陰者主夜，夜者臥，陽者主上，陰者主下，故陰氣積於下，陽氣未盡，陽引而上，陰引而下，陰陽相引，故數欠，此陰陽之上下也。】
【`張志聰`曰：此以下明乎九鍼之道，更當知五運六氣之微，合人之五臟六腑十二經脈也。噫者，中焦之逆氣。本經曰，陰陽上下相引，故數欠，當瀉足少陰，補足太陽，蓋腎氣上逆，欲引而下，則為欠。】

六腑氣：膽為怒，胃為氣逆噦，大腸小腸為泄，膀胱不約為遺溺，下焦溢為水。
【`馬蒔`曰：此言六腑之氣為病也。[陰陽應象]大論曰：肝在志為怒。而此曰膽為怒者，以肝與膽為表裏也。胃為氣逆為噦者，蓋胃為水穀之海，惟胃氣不和則氣逆。按《靈樞》[口問]篇岐伯曰：穀入於胃，胃氣上注於肺，今有故寒氣與新穀氣俱還入於胃，新故相亂，真邪相攻，氣並相逆，而復出於胃，故為噦。大腸小腸為泄者，蓋大腸為傳道之腑，小腸為受盛之腑，今受盛之氣既虛，傳道之司不禁，故為泄利之證也。膀胱不約為遺溺。《素問》[靈蘭秘典]論曰：膀胱者，州都之官，津液藏焉，氣化乃能出矣。又[脈要精微]論曰：水泉不止者，是膀胱不藏也。今膀胱之氣不足，而不能藏，故為遺溺如此也。下焦溢為水，此下焦者，即[營衛生會](衛氣)篇上中下之下焦也。下焦之氣不足，故泛溢而為水病耳。】
【`王子律`曰：膽者中正之官，決斷出焉，故氣逆則為怒。下焦如瀆，水道出焉，病則反溢而為水病矣。】

五味：酸入肝，辛入肺，苦入心，甘入脾，鹹入腎，淡入胃，是謂五味。
【`馬蒔`曰：此言五味之入五臟也。】
【`張志聰`曰：伯高云，胃者，五臟六腑之海也，水穀皆入於胃，五臟六腑，皆稟氣於胃，五味各走其所喜，穀氣津液已行，營衛大通以次傳下。】
【`王子律`曰：淡附於甘，故淡入胃。】

五并：精氣并肝則憂，并心則喜，并肺則悲，并腎則恐，并脾則畏，是謂五精之氣并於臟也。
【`馬蒔`曰：此言五臟之精氣，并於所虛之臟也。[陰陽應象]大論曰：肝在志為怒，心在志為喜，腎在志為恐，今肝虛而餘臟精氣得以并之，則為憂，夫在志為怒而此曰憂者，以肺氣得以乘之也。心虛而餘臟精氣得以并之，則為喜，蓋喜者固其所志，而太過於喜則為病也。肺虛而餘臟精氣得以并之，則為悲，夫在志為悲而此曰憂者，憂甚則為悲也。腎虛而餘臟精氣得以并之，則為恐，脾虛而餘臟精氣得以并之，則為畏，夫在志為思而此曰畏，以過思則畏勝也。此乃五臟之氣虛而相并者也。】
【`王子律`曰：肺在志多憂，精氣并於肝則憂者，所勝之氣乘之也。多陽者多喜，心為陽臟，精氣并之，故喜。經云，神有餘則笑不休是也。精氣并於肺，則肺舉而液上溢，液上溢則泣出而悲。腎在志為恐，五精氣并之，其間有所勝之氣乘之，所不勝侮之，故恐。土氣灌於四臟，而四臟之精氣反并於脾，故畏。此因臟氣虛而餘臟之精氣并之，皆為病也。[陰陽應象]論曰：心在志為喜，喜傷心，腎在志為恐，恐傷腎，乃有餘而為病，過猶不及也。】

五惡：肝惡風，心惡熱，肺惡寒，腎惡燥，脾惡濕，此五臟氣所惡者也。
【`馬蒔`曰：此言五臟所惡之邪也。肝屬厥陰木，其性與風氣相通，而感風則傷筋，故惡風。心屬少陰火，其性與暑氣相通，而受熱則傷脈，故惡熱。肺屬手太陰金，其性本寒，故惡寒。腎屬足少陰水，其性喜潤，故惡燥。脾屬足太陰土，其性喜燥，故惡濕。】
【`王子律`曰：肝惡風，心惡熱，脾惡濕，惡本氣之勝。肺為清金，故惡寒；腎為水臟，故喜潤而惡燥。蓋五行之道，制生則化，故各有所欲而各有所惡也。】

五液：心主汗，肝主淚，肺主涕，腎主唾，脾主涎，此五液所出也。
【`馬蒔`曰：此言五臟各有液也。】
【`王子律`曰：水穀入口，其味有五，津液各走其道，五臟受水穀之津液，淖注於外竅，是為五液。津液奉心神化赤而為血，血之液為汗，故心主汗。鼻乃肺之竅，目乃肝之竅，口乃脾之竅，三臟之液，各出於本竅，而為涕為淚為涎也。廉泉玉英，上液之道也。腎之液，從任脈上出於舌下，故腎主唾。又云，腎為水臟，受五臟之精而藏之，腎之液復入心為血，入肝為淚，入肺為涕，入脾為涎，自入為唾。故曰，液者所以灌精濡空竅者也，此謂腎臟之液也。】

五勞：久視傷血，久臥傷氣，久坐傷肉，久立傷骨，久行傷筋，此五久勞所病也。
【`馬蒔`曰：此言五臟久勞各有所傷也。久視者必勞心，故傷血；久臥者必勞肺，故傷氣；久坐者必勞脾，故傷肉；久立者必勞腎，故傷骨；久行者必勞肝，故傷筋。】
【`王子律`曰：勞謂太過也。夫四體不勞，則血氣不行而為病，是以上古之人，形勞而不倦，蓋不可久而太過也。久視損神，故傷血；久臥則氣不行，故傷氣；脾喜運動，故久坐傷肉；久立則傷腰腎脛膝，故傷骨；行走罷極則傷筋。是五勞而傷五臟所主之形也。】

五走：酸走筋，辛走氣，苦走血，鹹走骨，甘走肉，是謂五走也。
【`馬蒔`曰：此言五味各有所走也。[宣明五氣]論曰：辛走氣，氣病無多食辛；鹹走血，血病無多食鹹；苦走骨，骨病無多食苦；甘走肉，肉病無多食甘；酸走筋，筋病無多食酸。是謂五禁，無令多食。】
【`王子律`曰：酸苦甘辛鹹，五行之味也。血氣肉筋骨，五臟之所生也。是以五味各自走其道。】

五裁：病在筋，無食酸；病在氣，無食辛；病在骨，無食鹹；病在血，無食苦；病在肉，無食甘。口嗜而欲食之，不可多也，必自裁也，命曰五裁。
【`馬蒔`曰：此言五味之有五裁，即上節之義也。】
【`王子律`曰：裁者，酌其適中而不可多也。夫五味入口，內養五臟，外濡形身，病則嗜食，故宜裁之。】

五發：陰病發於骨，陽病發於血，陰病發於肉，陽病發於冬，陰病發於夏。
【`馬蒔`曰：此言五臟之病有所發也。腎為少陰，主於骨，脾為太陰，主於肉，故陰分之病，發於骨肉。心為牡臟，主於血，故陽分之病，發於血。此則以五臟所主言。陽虛不能勝陰，故陽病發於冬，陰虛不能勝陽，故陰病發於夏，此則以五臟之時言也。】
【`王子律`曰：腎為陰臟，在體為骨，故陰病發於骨。心為陽臟，在體為脈，故陽病發於血。脾為陰中之至陰，在體為肉，故陰病發於肉，即[調神](四氣調神)論之所謂逆夏氣則太陽不長，心氣內洞，逆冬氣則少陰不藏，腎氣濁沉之義，蓋因本氣自逆而發病也。肝為牡臟，逆冬氣則奉生者少，春為痿厥，故肝臟之陽病發於冬。肺為牝臟，逆夏氣則奉收者少，秋為痎瘧，故肺臟之陰病發於夏。故言五臟發病，有因所生之母氣而為病者，有因本氣自逆而為病者，以五臟錯綜而論之，皆能為病者也。】

五邪：邪入於陽則為狂；邪入於陰則為血痺；邪入於陽轉則為癲疾；邪入於陰轉則為瘖。陽入之於陰，病靜；陰出之於陽，病喜怒。
【`馬蒔`曰：此言五邪之為病也。邪氣不入於陰而入於陽，則陽邪有餘而為狂；邪氣不入於陽而入於陰，則陰邪有餘而為血痺。[宣明五氣]論曰：搏陽則為癲疾，而此曰邪入於陽轉則為癲疾，則癲當為巔，正以陽氣上升，故項巔有疾，如頭痛眩暈等證也。[宣明五氣]論曰：搏陰則為瘖，而此曰邪入於陰轉則為瘖，正以陰為邪傷，則營氣不足而為瘖也。此曰陰陽者，亦營衛二氣也。陽氣之邪，入之於陰，則其病也能靜。陰氣之邪，出之於陽，則其病也多怒。是乃五邪為病也。】
【`王子律`曰：邪入於陽，則陽盛，陰不勝其陽，則脈流薄疾，并乃狂。又四肢為諸陽之本，陽盛則四肢實，實則能登高也。熱盛於身，則棄衣欲走也。陽盛則使人詈罵不避親疏也。痺者，閉也，痛也，邪入於陰，閉而不行，則留著而為痺痛矣。夫在外者皮膚為陽，筋骨為陰，故曰病在陽者名曰風，病在陰者名曰痺癲，乃重陰邪入於陽，轉入於陰，則為癲疾矣。夫心主言，由腎間之動氣而後發，邪入於腎臟之陰，轉入於心臟之陽，則為瘖矣。陽分之邪而入於陰，則病者靜，陰分之邪而出於陽，則善怒。上節論五臟之氣自傷，此論五臟為邪所病。】

五藏：心藏神，肺藏魄，肝藏魂，脾藏意，腎藏志也。
【`馬蒔`曰：此言五臟各有所藏之神也。按本經[本神]篇黃帝曰：何謂德氣生精神魂魄心意志思智慮？岐伯曰：天之在我者德也，地之在我者氣也，德流氣薄而生者也。故生之來謂之精，兩精相搏謂之神，隨神往來謂之魂，並精而出入者謂之魄，所以任物者謂之心，心之所憶謂之意，意之所存謂之志，因志而存變謂之思，因思而遠慕謂之慮，因慮而處物謂之智。又曰：肝藏血，血舍魂；脾藏營，營藏意；心藏脈，脈舍神；肺藏氣，氣舍魄；腎藏精，精舍志。觀此則本節大意可識矣。】

五主：心主脈，肺主皮，肝主筋，脾主肌，腎主骨。
【`馬蒔`曰：此言五臟之所主也。按《素問》[痿]論曰：肺主身之皮毛，心主身之血脈，肝主身之筋膜，脾主身之肌肉，腎主身之骨髓，是之謂五主也。】
【`王子律`曰：上節論五臟內藏之神，此論五臟外合之形。】

陽明多血多氣，太陽多血少氣，少陽多氣少血，太陰多血少氣，厥陰多血少氣，少陰多氣少血。故曰刺陽明出血氣，刺太陽出血惡氣，刺少陽出氣惡血，刺太陰出血惡氣，刺厥陰出血惡氣，刺少陰出氣惡血也。 【 惡，去聲。】
【`馬蒔`曰：此言陰陽各經，有血氣多少，而刺之者必有其數也。按《素問》[血氣形志]論曰：太陽常多血少氣，少陽常少血多氣，陽明常多氣多血，少陰常少血多氣，厥陰常多血少氣，太陰常多血少氣。又曰：刺陽明出血氣，刺太陽出血惡氣，刺少陽出氣惡血，刺太陰出氣惡血，刺少陰出氣惡血，刺厥陰出血惡氣也。陽明者，手陽明大腸經，足陽明胃經也。太陽者，手太陽小腸經，足太陽膀胱經也。少陽者，手少陽三焦經，足少陽膽經也。太陰者，手太陰肺經，足太陰脾經也。厥陰者，手厥陰心包絡經，足厥陰肝經也。少陰者，手少陰心經，足少陰腎經也。其各經氣血自有多少，故刺之者，凡多者則出之，少者則惡出之也。】
【`王子律`曰：此與[五音五味]篇中之論相同，而重見者，以五運而生六氣也。多者宜出，少者不宜，故曰惡。】

足陽明太陰為表裏，少陽厥陰為表裏，太陽少陰為表裏，是謂足之陰陽也。手陽明太陰為表裏，少陽心主為表裏，太陽少陰為表裏，是謂手之陰陽也。
【`馬蒔`曰：此言手足各有陰陽兩經為表裏也。胃與脾，膽與肝，膀胱與腎，各為表裏，乃足之陰陽六經也。大腸與肺，三焦與心包絡，小腸與心，各為表裏，乃手之陰陽六經也。曰足者，以其井滎俞經合等穴，自足而行也。曰手者，以其井滎俞經合等穴，自手而行也。[血氣形志]論末云：今知手足陰陽所苦，凡治病必先去其血，乃去其所苦，伺之所欲，然後瀉有餘，補不足。蓋言必先去其本經受病之血，乃去其所苦，如肝苦急、心苦緩、脾苦濕、肺苦氣上逆、腎苦燥之類；又伺其所欲，如肝欲散、心欲軟、脾欲緩、肺欲收、腎欲堅之類，然後分其有餘不足而補瀉之也。】
【`張志聰`曰：三陰三陽者，天之六氣也，而人亦有此六氣，合於手足十二經脈六臟六腑。蓋鍼有九九，人有九九，地有九九，皆上通於天之六六也。 】

# 歲露
★ 靈樞·歲露論篇第七十九

黃帝問於岐伯曰：經言夏日傷暑，秋病瘧，瘧之發以時，其故何也？
岐伯對曰：邪客於風府，病循膂而下，衛氣一日一夜常大會於風府，其明日日下一節，故其日作晏，此其先客於脊背也。故每至於風府則腠理開，腠理開則邪氣入，邪氣入則病作，此所以日作尚晏也。衛氣之行風府，日下一節，二十一日下至尾骶，二十二日入脊內，注於伏衝之脈，其行九日，出於缺盆之中，其氣上行，故其病稍益。
【`馬蒔`曰：此言瘧之所發而有晏有早也。帝以瘧所發之時，或早或晏為疑，伯言風寒等邪，初時感於風府，係督脈經穴，其邪自項循脊膂而下行，衛氣一日一夜，則五十度已畢，而明旦又出於足太陽膀胱經之睛明穴，上至於頭，轉行後項，大會於督脈之風府。凡人之項骨有三椎，而三椎以下，乃自大椎以下至尾骶骨，有二十一節，共為二十四節，其明日日下一節，故其作也晏矣。蓋此邪先客於脊背也。至於日作早者何哉？正以衛氣之行於風府，始時邪氣隨腠理而入者，日下一節，至二十二日則入於脊內，以注於伏衝之脈，由是循伏膂之脈而上行，約有九日，此邪在前出於缺盆之中，其氣上行而日高，故其病上行而早也。】
【`張志聰`曰：全篇大義，論衛氣充行於皮膚肌腠，為人身形之外衛。晝行陽，夜行陰，應天運之開闔。一日一夜大會於風府，其明日日下一節，二十二日內注於伏衝之脈，其行九日上出於缺盆。瘧者，暑邪藏於肌膚，至秋時陰氣外出，陰與陽遇，寒與熱爭，邪正相持而發為瘧也。衛氣日下一節，則開其下節之腠理，邪氣因開而入，與衛氣相遇，而病乃作。伏衝者，衝脈伏行背裏，為經絡之海，衛氣循外而下，從內而上，環轉一周，應天道也。】

至其內摶於五臟，橫連募原，其道遠，其氣深，其行遲，不能日作，故次日乃稸積而作焉。
【`馬蒔`曰：此言瘧之間日而作者之義也。上節言發有早晏，不出於一日之間所發者，蓋每日間有早晏不同也。至有不於每日發之，而次日發者，謂之間日而發也。正以邪氣內摶於五臟，橫連於募原，其道路遠，其邪氣深，其所出而行者遲，不與衛氣俱行而皆出，故不能日發，而次日乃發也。】
【`張志聰`曰：內摶五臟者，邪留於五臟之募原也。其道遠，其氣深，不能與衛氣俱行而外出，故不能日作，而間日乃作也。此言衛氣夜行於陰也。】

黃帝曰：衛氣每至於風府，腠理乃發，發則邪入焉。其衛氣日下一節，則不當風府，奈何？
岐伯曰：風府無常，衛氣之所應，必開其腠理，氣之所舍節，則其府也。
【`馬蒔`曰：此言邪氣雖因衛氣而或入或發，然邪之所感無常形，則凡邪之所舍無常府也。夫衛氣每至於風府，則腠理乃發，發則邪入，其邪氣隨衛氣而日下一節，固宜邪之所發者，必從風府而出也。然有不當於風府者奈何？伯言風之所府者無常，如[瘧]論所謂衛氣之虛實不同，邪中異所，則不得當其風府也。故邪中於頭項者，邪氣至頭項而病，中於背者，邪氣至於背而病，中於腰脊者，邪氣至腰脊而病，中於手足者，邪氣至手足而病。由是衛氣之所出，與邪氣合，則必開腠理而病發，信乎邪氣之所舍，則其府也，豈必盡由風府而入哉？】
【`張志聰`曰：此明衛氣出缺盆中，其氣上行一日一夜，大會於風府，明日日下一節矣。蓋歲有三百六十日，而氣盈五日九百四十分，則一月該盈四百九十五分，是出於缺盆之第九日，行一日一夜，正朔日之平旦，而大會於風府也。其明日日下一節，則邪與衛氣亦會於下節，而不會於風府矣。蓋衛氣之所應，必開其腠理，開則邪循脊膂而下，入與衛氣相遇，則病乃作。故風無常府，謂衛氣日下所舍之節則其府也。故曰，常大會於風府。常者，謂一歲之中，常十二大會於風府也。大會者，與督脈相會，蓋始於風府，其日下所舍之節，即其府也。】

黃帝曰：善。夫風之與瘧也，相與同類，而風常在，而瘧特以時依，何也？
岐伯曰：風氣留其處，瘧氣隨經絡沉以內摶，故衛氣應乃作也。
帝曰：善。
【`馬蒔`曰：此言風證與瘧證相似。然風常在，而瘧則有時而休也。帝問風證之所感者風也，瘧證之所感者，有風有寒有暑，本相似同類，然風證常在，而瘧則有時而休，此所以可疑也。伯言風氣客於其處，則亦常留其處，所以常在而無作止，惟瘧氣則隨經絡而入，日沉而內薄，故必同衛氣之應而瘧始作也。】
【`張志聰`曰：風乃天之陽邪，故留於表陽之分。瘧乃風寒暑濕之邪，主陰陽寒熱之往來，故隨經絡之出入，沉以內搏，與衛氣相應乃作。蓋衛氣隨經絡交相逆順而行者也。】

黃帝問於少師曰：余聞四時八風之中人也，故有寒暑，寒則皮膚急而腠理閉，暑則皮膚緩而腠理開，賊風邪氣，因得以入乎？將必須八正虛邪，乃能傷人乎？
少師答曰：不然。賊風邪氣之中人也，不得以時，然必因其開也，其入深，其內極病，其病人也卒暴，因其閉也，其入淺以留，其病也徐以遲。
【`馬蒔`曰：此言賊風之中人，不必以時，其感之暴而發之遲，非如八正虛邪之有時也。有等賊風之邪氣，雖能傷人，而非由於八正者，彼八正虛邪，如前[九宮八風]篇所謂太乙入徙於中宮，乃朝八風，占吉凶，及本篇下文所謂八正之候，候此者常以冬至之日太乙，立於叶蟄之宮云云者是也。故言賊風邪氣之中人也，不得以時：然必因腠理開而入，其入深而內極病，所以病人者，至猝而暴。及因其閉也，入淺以留，故病之所發者，持遲以緩耳。】
【`張志聰`曰：此言邪氣必因其開而入深也。四時有寒暑之往來，故八風之中人也，有寒風而有暑風，寒則皮膚急而腠理閉，暑則皮膚緩而腠理開。然賊風邪氣之中人也，蓋因人氣之虛實開闔，而入有淺深，不因寒暑之開閉也。】

黃帝曰：有寒溫和適，腠理不開，然有卒病者，其故何也？
少師答曰：帝弗知邪入乎？雖平居，其腠理開閉緩急，其故常有時也。
黃帝曰：可得聞乎？
少師曰：人與天地相參也，與日月相應也，故月滿則海水西盛，人血氣積，肌肉充，皮膚致，毛髮堅，腠理郄，煙垢著，當是之時，雖遇賊風，其入淺不深；至月郭空則海水東盛，人氣血虛，其衛氣去形獨居，肌肉減，皮膚縱，腠理開，毛髮殘，膲理薄，煙垢落，當是之時，遇賊風則其入深，其病人也卒暴。
【`馬蒔`曰：此承上文而言人之有病者，其所感之邪亦有時也。上文言賊風邪氣，其中人固不以時，而此節則言感之者，亦必有時也。是故有寒溫和適，腠理不開，而猝然病者，正以平居之際，其腠理開閉緩急亦有時也。何也？人與天地日月，本相參相應，天之月滿，則地之海水盛於西，人氣血積於身，而凡肌肉皮膚毛髮腠理，皆充密堅郄，雖煙垢亦內著之，故雖遇賊風，其入則淺而不深也。至於月郭既空，則海水盛於東，人之氣血亦空虛，凡衛氣形體肌肉皮膚腠理膲理，皆減去縱簿，雖煙垢亦落，故一遇賊風，其入既深，而病人亦卒暴矣。此雖有時遇之，然豈如八正虛風與八節相應者哉？】
【`張志聰`曰：此承上文明人氣之虛實開闔，應天時之盛衰，人與天地日月相應也。衛氣日行於陽，夜行於陰，應天道之開闔，日麗天而遶地一周。衛氣從風府而下至骶骨，注衝脈而上出缺盆，應一月而月與天會。月乃陰魄，故月之盈虧，應水之消長，月郭滿則海水西盛，月郭空則海水東盛，蓋月有盈昃，虧於西則滿於東，月生於西，故從西而盛於東也。衛氣者，所以溫分肉，充皮膚，肥腠理，司開闔者也。故衛氣盛則肌肉充，皮膚致，毛髮堅，腠理郄，煙垢著，當是之時，雖遇賊風，其入淺不深。至月郭空則海水東盛，人氣血虛，其衛氣去而形獨居，肌肉減，皮膚縱，腠理開，毛髮殘。理者肌肉之文理，乃三焦通會之處，故曰焦理。煙垢者火土之餘，三焦主火，肌肉主土，故焦理薄則煙垢落，謂肌肉減，腠理開，則肌腠之氣亦消散也。當是之時，遇賊風則其入深，其病人也卒暴。夫衛氣去者，去形身而內入於伏衝之脈，以二十二日入於內，注於伏衝，其行九日，復出於缺盆，其氣上行，是每月朔旦，復出於形身，復會於風府也。故[八正神明]論曰：月始生則血氣始精，衛氣始行。夫月晦初蘇曰朔，謂衛氣至朔日始行於陽，而大會於風府也。此衛氣之與天地相參，與日月相應者也。】
【`王子律`曰：海水初八起汐，十五大潮，念三落汐，是以衛氣應月滿而盛，至念三而去形也。】

黃帝曰：其有卒然暴死暴病者，何也？
少師答曰：三虛者，其死暴疾也。得三實者，邪不能傷人也。
黃帝曰：願聞三虛。
少師曰：乘年之衰，逢月之空，失時之和，因為賊風所傷，是謂三虛。故論不知三虛，工反為粗。
帝曰：願聞三實。
少師曰：逢年之盛，遇月之滿，得時之和，雖有賊風邪氣，不能危之也，命曰三實。
黃帝曰：善乎哉論！明乎哉道！請藏之金匱。然此一夫之論也。
【`馬蒔`曰：如言人之暴病死者，以其遇三虛不得三實也。乘年之衰者，即《素問》刺法、本病二篇所謂司天失守也。逢月之空者，即上節月郭空則海水東盛云云也。失時之和者，即春應煖而反寒之類也。有此三虛，而賊風傷之，則暴病而死矣。三實反是。然此乃一人之所病也，至於眾人同病者，下文詳之。】
【`張志聰`曰：逢年之虛者，六氣司天在泉之不及也。逢月之空者，月郭空之時也。失時之和者，四時不正之氣也。夫衛氣與天地日月相參應，是年之虛，月之空，時之違和，皆主衛氣失常。蓋衛氣者，衛外而為固也。衛氣虛則腠理疏，而邪氣直入於內，故為暴病卒死。夫三虛三實，民所其由。帝曰，此一夫之論者，謂虛邪賊風，人逢之則中，非比下文之衝風，能傷天下人者也。故聖人避風如避矢石焉。】

黃帝曰：願聞歲之所以皆同病者，何因而然？
少師曰：此八正之候也。
黃帝曰：候之奈何？
少師曰：常以冬至之日，太乙立於叶蟄之宮，其至也，天必應之以風雨者矣。風雨從南方來者為虛風，賊傷人者也。其以夜半至也，萬民皆臥而弗犯也，故其歲民少病。其以晝至者，萬民懈怠，而皆中於虛風，故萬民多病。虛邪入客於骨而不發於外，至其立春陽氣大發，腠理開，因立春之日，風從西方來，萬民又皆中於虛風，此兩邪相搏，經氣結代者矣。故諸逢其風而遇其雨者，命曰遇歲露焉。因歲之和而少賊風者，民少病而少死；歲多賊風，邪氣寒溫不和，則民多病而死矣。
【`馬蒔`曰：此詳言八正之候，感於冬至而重感於立春，此賊風之所以傷人也。候此者，常以冬至之日，太乙立於叶蟄之宮，風雨從南方來，是謂從後來者，為虛風，賊傷人者也。夜則可避而晝則難避，民或中之，則入客於骨，而不發於外，至於立春，則陽氣大發，而腠理正開，又值風從西方來，是亦從後來者為虛風也。蓋西方以南為後，東方以西為後耳。此則兩次之虛邪相搏，人之經氣相結，而代脈自見矣。然不特此也，諸凡太乙居於別宮，如立春遇西與北風之類，皆謂之遇歲露也。大抵歲之賊風有多少，則民病之多少死生係之矣。】
【`張志聰`曰：八正者，冬至、夏至、春分、秋分、立春、立夏、立秋、立冬，定八方之正位，以候八方之風雨也。冬至之日風從南方來，立春之日風從西方來，此從其衝後來為虛風，傷人者也。冬至子之半，其氣始蒙，故虛邪入客於骨，而不即發，立春時陽氣大發，腠理開，而立春之日，又逢西方來之衝風，兩邪相搏，則經脈結代矣。風者，天之氣，雨者天之露，故諸逢其風而遇其雨者，命曰遇歲露焉。一歲之中，得及時之風雨而少賊風者，是因歲之和，則歲美民安少病。如風雨不時，又多烈風邪氣，而失時之和，則民多病而死矣。】

黃帝曰：虛邪之風，其所傷貴賤何如？候之奈何？
少師答曰：正月朔日，太乙居天留之宮，其日西北風不雨，人多死矣。正月朔日，平旦北風，春，民多死；正月朔日，平旦北風行，民病死者十有三也。正月朔日，日中北風，夏，民多死。正月朔日，夕時北風，秋，民多死；終日北風，大病死者十有六。正月朔日，風從南方來命曰旱鄉，從西方來命曰白骨，將國有殃，人多死亡。正月朔日，風從東方來，發屋揚沙石，國有大災也。正月朔日，風從東南方行，春有死亡。正月朔日，天和溫不風，糴賤，民不病；天寒而風，糴貴，民多病。此所以候歲之風殘人者也。二月丑不風，民多心腹病。三月戌不溫，民多寒熱。四月巳不暑，民多癉病。十月申不寒，民多暴死。諸所謂風者，皆發屋，折樹木，揚沙石，起毫毛，發腠理者也。
【`馬蒔`曰：此言正月朔日有所占之風，而餘月亦有所占也。】
【`張志聰`曰：正月朔日，候四時之歲氣者，以建寅之月為歲首，人生於寅也。二月丑不風者，又常以冬至之日，太一始居叶蟄之宮，以候天之風雨，以建子之月為歲首，天開於子也。三月主辰，三月戌不溫者，辰與戌合也。在十二月所主在十二辰，在六氣所主在三陰三陽，故曰三月戌不溫，四月巳不暑，蓋或從六氣或從十二辰也。寅申少陽主氣，十月申不寒者，以六氣之主時也。天干始於甲，地支始於子，如子午之歲，寅申少陽主五氣之九月十月，十月申不寒者，主氣失時，民多暴死。蓋四時主客之氣，三陰三陽之所主也。以一日之四時，而應一歲之四時者，日日隨天道環轉一周，而歲與天會也。正月朔日，風從東方來者，正風也，因發木揚沙，故國有災也。天寒而風，二月丑風，謂和風也。諸所謂風者，皆折木揚沙之烈風，又無和潤之雨露，故民有死亡也。】

# 大惑
★ 靈樞·大惑論篇第八十

黃帝問於岐伯曰：余嘗上於清冷之臺，中階而顧，匍匐而前，則惑。余私異之，竊內怪之，獨瞑獨視，安心定氣，久而不解。獨博獨眩，被髮長跪，俛而視之，後久之不已也。卒然自上，何氣使然？
岐伯對曰：五臟六腑之精氣，皆上注於目而為之精，精之窠為眼，骨之精為瞳子，筋之精為黑眼，血之精為絡，其窠氣之精為白眼，肌肉之精為約束，裹擷筋骨血氣之精，而與脈並為系，上屬於腦，後出於項中。故邪中於項，因逢其身之虛，其入深，則隨眼系以入於腦，入於腦則腦轉，腦轉則引目系急，目系急則目眩以轉矣。邪其精，其精所中不相比也則精散，精散則視岐，視岐見兩物。目者，五臟六腑之精也，營衛魂魄之所常營也，神氣之所生也。故神勞則魂魄散，志意亂。是故瞳子黑眼法於陰，白眼赤脈法於陽也。故陰陽合傳而精明也。目者心使也，心者神之舍也，故神精亂而不轉，卒然見非常處，精神魂魄，散不相得，故曰惑也。 【 為之精、其精之精，並同睛。所中之中，音重。比，去聲。】
【`馬蒔`曰：此因帝問而明惑之所由然也。清冷之臺，東苑之所有也。惑者，眩惑也。帝之所言，形容精神，惑亂之義盡矣。然此氣卒然而然，殆不可測。伯言人之精神魂魄，散不能收，故以之而惑，然惑本於心。心主五臟六腑，五臟六腑通於目，目見非常之處，而心遂以惑耳。蓋五臟六腑之精氣，皆上注於目而為之睛，睛之窠為眼。腎主骨，骨之精為瞳子。肝主筋，筋之精為黑眼。心主血，血之精為絡，所以絡其窠也。肺主氣，氣之精為白眼；脾主肉，肉之精為約束，所以裹擷筋骨血氣之精也。而與血脈相並，則為系，上屬於腦，後出於項中，故邪中於項。又因逢其身之虛，則邪入深，即隨眼系以入於腦，由是腦因邪而轉動，至於牽引目系而急。惟目系急則目遂眩以轉其睛，自斜不相比，並精氣自散，視物岐一為二而為惑也。何也？目為五臟六腑之精，營衛魂魄之所常通，神氣之所內生，今神勞則魂魄散，志意亂，是以不免於惑也。且此目者有陰陽之義，故瞳子黑眼法於陰，白眼赤脈法於陽，必陰陽相合而傳，斯精且明，今見物岐一為二，則陰陽不相傳而不得精明矣。况此目者，固為五臟六腑之精，而實統之於心，是目真為心之所使也。惟心為神之所舍，今心之神精既亂，而目自不能轉，故卒然見非常之處，而精神魂魄，散不相得，此惑之所由然也。今帝上清冷之臺而惑者，其見非常之處乎？】
【`張志聰`曰：清冷之臺，東苑之臺名也。惑，眩亂也。精，精明也。窠，藏也。眼者，瞳子黑白之總名也。骨之精為瞳子，腎之精也。筋之精為黑眼，肝之精也。血之精為絡，心之精也。窠氣之精為白眼，肺之精也。約束者，目之上下綱肌肉之睛為約束，脾之精也。裹擷筋骨血氣之精，心主包絡之精也。包絡之精與脈並為目系，上屬於腦，後出於項中，是諸脈皆上系於目，會於腦出於項，此脈系從下而上，從前而後也。若邪中於項，則隨眼系入於腦，入於腦則腦轉，腦轉則引目系急，目系急則目眩以轉矣。比，周密也。邪其精，其精為邪所中，則不相比密而精散矣。精散則視岐而見兩物矣。夫心藏神，腎藏志，肝藏魂，肺藏魄，脾藏意，此五臟所藏之神志也。目者，五臟六腑之精也。是故瞳子黑眼法於陰，白眼赤脈法於陽，故陰陽相合，傳於目而為精明也。夫心者，五臟之專精也。目者，其竅也。華色者，心之榮也。故目乃心之使，心者神之舍也。神精亂而不轉，則卒然見非常處，精神魂魄，散不相得。故曰惑也。】

黃帝曰：余疑其然。余每之東苑，未曾不惑，去之則復，予唯獨為東苑勞神乎？何其異也？
岐伯曰：不然也。心有所喜，神有所惡，卒然相感，則精氣亂，視誤，故惑，神移乃復。是故聞者為迷，甚者為惑。
【`馬蒔`曰：此承上文而明惑本於心，必始迷而繼惑也。伯又言惑起於心，必先有喜怒，而又猝然感於外物，故精氣亂，目視誤，而遂至於惑耳。俟其神氣既定，乃復如初也。大凡人情始有所聞，則迷而不寤，繼則惑而不已矣。】
【`張志聰`曰：夫火之精為神，水之精為精，精上傳於神，共湊於目而為精明，若神感於精，則精氣亂而為惑矣。按此篇總結九鍼之道，貴在得神，能存乎精氣神者，可無惑於天下。所以修身養生治國治民，總在調養精氣神三者。是以《內經素問》首論[上古天真]，末結[解精微]論，所以修身養生也。本經首論九鍼，末結大惑癰疽，所以治國治民也。】

黃帝曰：人之善忘者，何氣使然？
岐伯曰：上氣不足，下氣有餘，腸胃實而心肺虛，虛則營衛留於下，久之不以時上，故善忘也。
【`馬蒔`曰：此以下至末，承上文論惑，而遂及善忘，以下等邪，此則言人之所以善忘也。惟人之下氣有餘，故腸胃居下者，實上氣不足，故心肺居上者虛，心肺虛則營衛之氣留於下之腸胃，而久之不以時上，宜乎其心之在上者善忘也。】
【`張志聰`曰：本篇云，目者，五臟六腑之精也，榮衛魂魄之所常營也。[八正神明]論曰：觀其冥冥者，言形氣營衛之不形於外，而工獨知之。又曰：養神者，必知營衛血氣之盛衰。故此以下，復論營衛之行，所當詳審者也。夫營衛生於中焦之陽明，運行於形身之外內。氣者，先天之真元，生於下焦精水之中，上通於心肺，環轉於上下，上氣不足，下氣有餘，則腸胃實而心肺虛矣。虛則榮衛留於下，久之不以時上，故善忘也。】

黃帝曰：人之善饑而不嗜食者，何氣使然？
岐伯曰：精氣並於脾，熱氣留於胃，胃熱則消穀，穀消故善饑，胃氣逆上則胃脘寒，故不嗜食也。
【`馬蒔`曰：此言人之善饑而不嗜食也。夫善饑者，宜嗜食，今善饑而不嗜食者，正以精氣並之於脾，而熱氣留之於胃，胃熱則消穀，故善饑也。然胃氣逆上於上脘，則其中脘當冷，故胃不開而不嗜食也。】
【`張志聰`曰：脾主為胃行其津液者也。精氣并於脾，則脾家實而不能為胃轉輸，則熱氣留於胃而消穀善饑矣。夫穀入於胃，五臟六腑，皆以受氣，別出兩行榮衛之道，清者為榮，濁者為衛。其大氣之搏而不行者，積於上焦之胷中。胃氣逆上者，胃之悍氣上衝於頭，而走空竅。蓋脾不能為胃行其津液，則榮衛大氣，留而不行，胃之逆氣，反上衝於頭，而別走陽明矣。胃脘者，胃之上脘，大氣不行，則上焦虛而胃脘寒，上焦虛寒，不能主納，故不嗜食也。】

黃帝曰：病而不得臥者，何氣使然？
岐伯曰：衛氣不得入於陰，常留於陽，留於陽則陽氣滿，陽氣滿則陽蹻盛，不得入於陰則陰氣虛，故目不瞑矣。
黃帝曰：病目而不得視者，何氣使然？
岐伯曰：衛氣留於陰，不得行於陽，留於陰則陰氣盛，陰氣盛則陰蹻滿，不得入於陽則陽氣虛，故目閉也。
【`馬蒔`曰：此言病之所以不得臥也。人病不得臥者，正以衛氣不得入於陰，常留於陽，則陽氣滿而陽蹻盛，故不得入於陰也。陰氣虛，所以目不得瞑耳。】
【`張志聰`曰：陽蹻者，足太陽之別起於足之外踝，循脅上肩髆，從口吻至目內眥，與陰蹻會於睛明。陰蹻乃足少陰之別起於然谷之後，循胸上入缺盆，從咽喉至目內眥，與陽蹻會於睛明。衛氣行陽二十五周，下行陰分，而復會於目，行陰亦二十五周而復會於目，是以衛氣由於陽，則目張而寤，入於陰則目瞑而臥。故衛氣留於陽則陽蹻盛，不得入於陰則陰氣虛，故目不瞑；衛氣留於陰則陰蹻滿，不得入於陽則陽氣虛，故目閉也。】

黃帝曰：人之多臥者，何氣使然？
岐伯曰：此人腸胃大而皮膚濕，而分肉不解焉。腸胃大則衛氣留久，皮膚濕則分肉不解，其行遲。夫衛氣者，晝日常行於陽，夜行於陰，故陽氣盡則臥，陰氣盡則寤。故腸胃大則衛氣行留久，皮膚濕，分肉不解，則行遲，留於陰也久，其氣不精則欲瞑，故多臥矣。其腸胃小，皮膚滑以緩，分肉解利，衛氣之留於陽也久，故少瞑焉。
【`馬蒔`曰：此言人之所以多臥者，正以人之腸胃大，而皮膚濕，分肉不解也。惟腸胃大，則衛氣久留而不得出，皮膚濕而分肉不解，則衛氣之出於身者遲。夫衛氣者，晝日常行於陽經，陽經之氣既盡則臥；夜行於陰經，陰經之氣既盡則寤。今腸胃大，而衛氣之留於內者久，皮膚濕分肉不解，而衛氣之行於外者遲，所以陽氣不精，惟欲瞑目而多臥也。】
【`張志聰`曰：衛氣外行於肌肉之文理，內行於腸胃之募原。分肉者，肌肉之腠理，其人腸胃大，則衛氣行於陰而留久，皮膚濕分肉不解，則出於陽而行遲，留於陰也久，其氣不精，則欲瞑而多臥矣。腸胃小，則衛氣周於陰也速，皮膚滑以緩，分肉解利，衛氣之行於陽也久，故少瞑焉。蓋衛氣日行於陽，夜行於陰，陽氣盡則入於陰而臥，陰氣盡則出於陽而寤，如留於陰久則多臥，留於陽久則少瞑焉。】

黃帝曰：其非常經也，卒然多臥者，何氣使然？
岐伯曰：邪氣留於上膲，上膲閉而不通，已食若飲湯，衛氣久留於陰而不行，故卒然多臥焉。
【`馬蒔`曰：此言人之所以猝然多臥也。十二經為常經，而陰陽二蹻為非常經，故帝云然。然有等猝然多臥者，必有出於二蹻之外。伯言上焦者，乃宗氣之所積，惟邪氣客於上焦，閉而不通，及已食與飲之後，則愈閉矣。其衛氣久留於下焦，而不得上升以出，故上氣不出則不精明，而猝然多臥也。】
【`張志聰`曰：此言衛氣留於下，而不行於上，則卒然多臥。於身半以上為陽，身半以下為陰也。非常經者，非日行於陽，夜行於陰之經常出入，此因邪氣留於上焦，則上焦不通，飲食於胃則中焦滿實，致衛氣下留於陰，不能上行於陽，故卒然多臥也。】

黃帝曰：善。治此諸邪奈何？
岐伯曰：先其臟腑，誅其小過；後調其氣，盛者瀉之，虛者補之。必先明知其形志之苦樂，定乃取之。
【`馬蒔`曰：此言治前諸邪之法也。自[大惑]論善忘已下七項，雖非外感，皆內有邪氣為病也。治之者必有其法，或臟或腑，皆分之以責。其小過之在何經？蓋凡有病，皆可以稱為過，而自善忘已下，非重大之病，故謂小過。其邪氣盛則瀉之，正氣虛則補之。然人所以致此疾者，有如[九鍼]論形樂志苦病生於脈等義，及素題[血氣形氣](血氣形志)論亦云然，則此乃其病本所生也，必既定之，而後取穴以刺之耳。】
【`張志聰`曰：先其臟腑者，先調其五臟六腑之精氣神志。誅其小過者，去其微邪也。後調其氣者，調其榮衛也。明知其形志之苦樂，定其灸刺熨引甘藥醪醴以取之。蓋志者，精神魂魄志意也。形者，榮衛血氣之所榮也。故志苦則傷神，形勞則傷精氣矣。】

# 癰疽
★ 靈樞·癰疽篇第八十一

黃帝曰：余聞腸胃受穀，上焦出氣，以溫分肉而養骨節，通腠理。中焦出氣如露，上注谿谷，而滲孫脈，津液和調，變化而赤為血。血和則孫脈先滿溢，乃注於絡脈，皆盈，乃注於經脈。陰陽已張，因息乃行，行有經紀，周有道理，與天合同，不得休止。切而調之，從虛去實，瀉則不足，疾則氣減，留則先後；從實去虛，補則有餘。血氣已調，形氣乃持。余已知血氣之平與不平，未知癰疽之所從生。成敗之時、死生之期有遠近，何以度之？可得聞乎？
岐伯曰：經脈流行不止，與天同度，與地合紀。故天宿失度，日月薄蝕。地經失紀，水道流溢。草蓂不成，五穀不殖。徑路不通，民不往來。巷聚邑居，則別離異處。血氣猶然，請言其故。夫血脈營衛，周流不休，上應星宿，下應經數。寒邪客於經絡之中則血泣，血泣則不通，不通則衛氣歸之不得復反，故癰腫。寒氣化為熱，熱勝則腐肉，肉腐則為膿，膿不瀉則爛筋，筋爛則傷骨，骨傷則髓消。不當骨空，不得泄瀉，血枯空虛，則筋骨肌肉不相榮，經脈敗漏，熏於五臟，臟傷，故死矣。
【`馬蒔`曰：此詳言癰疽之所由生也。帝言胃受穀氣，化為精微之氣，其宗氣出於上焦，出喉嚨，司呼吸，以行於十二經隧之中，上谿谷而滲孫脈，內則津液和調，變化而赤為血，血和則孫脈先滿溢，而後注於絡脈，絡脈皆滿，而後注於經脈。陰陽諸經，此血張之，皆因呼吸而為之行，一如宗氣之所行也。其行有經有紀，周之於身，有道有里，與天同行，而不得休止。須知切而調之，其實者，則從虛之之法以去其實，所以瀉則不足而為虛也。蓋疾去其鍼，則邪氣減矣。若久留其鍼，先後如一，斯則從實之之法以去其虛，所以補則有餘而為實也。由是血氣已調，形氣乃持。故凡血氣平否，余已知之。但癰疽之所由生，其成敗死生遠近，殆未可以輕度也。伯言經脈流行不止，誠與天地同度合紀者也，故天宿失度則日月為之薄蝕，地經失紀則水道為之流溢，草蓂為之不成，五穀為之不殖，徑路為之不通，而民不能往來，雖巷聚邑居之中，似乎別離異處矣。況人身之血氣乎？惟寒邪客於經絡之中，則血濇不通，衛氣歸於內而不得復反於外，故癰疽乃生。試以其始終言之：其始寒化為熱，熱勝則肉腐，由是肉之內有筋，筋之內有髓者，皆因肉腐則為膿，而爛筋傷骨消髓相因而至矣。若不得骨空以瀉之，所以血枯空虛，筋骨肌肉不相榮澤，經脈敗漏，五臟俱傷，而死期至矣。】
【`張志聰`曰：此篇歸結首篇之義，蓋人之血氣流行，與天地相參，日月相應，晝夜循環之無端也。一息不運，則滯而為痺為癰。故聖人立九鍼之法以治也。癰腫者，榮血留泣不行，則衛氣亦還轉而不得復反其故道也。骨空，節之交也。癰腫不當骨空之處，則骨中邪熱不得泄瀉矣。血枯而經脈空虛，則筋骨肌肉不相榮矣。經脈外絡形身，內屬臟腑，經脈敗漏，則熏於五臟，臟傷，故死矣。】

黃帝曰：願盡聞癰疽之形與忌日名。
岐伯曰：癰發於嗌中，名曰**猛疽**。猛疽不治，化為膿，膿不瀉，塞咽，半日死；其化為膿者，瀉則合豕膏冷食，三日而已。
【`馬蒔`曰：此言猛疽之勢急，而有瀉之之法也。】
【`張志聰`曰：猛疽發於嗌中，嗌乃呼吸出入之門，其勢甚猛，若塞而呼吸不通，不待半日而死矣。嗌乃肺之上管，肺腎上下交通，豕乃水畜，冷飲豕膏者，使熱毒從下而出也。】

發於頸，名曰**夭疽**。其癰大以赤黑，不急治，則熱氣下入淵液，前傷任脈，內熏肝肺，熏肝肺十餘日而死矣。
【`馬蒔`曰：此言夭疽之勢急，當急治之，若治之緩則死也。】
【`張志聰`曰：頸乃手足少陽陽明血氣循行之部分，故不急治，則熱氣下入淵液，淵液乃足少陽膽經穴，在腋下三寸，蓋從外而將入於內也。任脈居陽明少陽四脈之中，故前傷任脈，內熏肝肺。此在外腑經之毒，內熏於臟，故至十餘日而死。】

陽氣大發，消腦留項，名曰**腦爍**，其色不樂，項痛而如刺以鍼，煩心者，死不可治。
【`馬蒔`曰：此言腦爍之有死徵也。】
【`張志聰`曰：陽氣大發者，三陽之氣并發也。三陽者，太陽也。太陽經脈入於腦，出於項，故發於項，名曰**腦爍**，此盛陽之氣消爍腦髓也。夫心為陽中之太陽，心與太陽標本相合，心氣受鬱，故其色不樂，若煩心者，腑毒干臟，死不可治矣。】

發於肩及臑，名曰**疵癰**。其狀赤黑，急治之，此令人汗出至足，不害五臟，癰發四五日逞焫之。
【`馬蒔`曰：此言疵癰之當急治也。】
【`張志聰`曰：肩臑乃肺臟之部分，故令人汗出至足，此癰浮淺如疵，在皮毛而不害五臟，故速焫灸，則毒隨氣而散矣。】
【`姚士英`曰：火氣能消肺金之毒。】

發於腋下，赤堅者，名曰**米疽**。治之以砭石，欲細而長，疏砭之，塗以豕膏，六日已，勿裹之。
【`馬蒔`曰：此言米疽之有治法也。】
【`張志聰`曰：腋下亦肺臟之部分。米者，言其小也。治之以砭石者，癰亦浮淺也。毒氣在於皮膚之間，六日則氣已周而來復，故已。勿裹之者，使毒氣外泄也。夫癰發於腑部者，反熏臟而死，發於臟部者易已，此皆淺深內外之別。】

其癰堅而不㿉者，為馬刀挾纓，急治之。
【`馬蒔`曰：此言馬刀挾纓之證，當急治之也。】
【`張志聰`曰：癰在膺腋之間，堅而不㿉者，此為馬刀挾纓，足陽明之證也，故宜急治之以保胃氣。】

發於胷，名曰**井疽**。其狀如大豆，三四日起，不早治，下入腹，不治，七日死矣。
【`馬蒔`曰：此言井疽之當早治，而否則有死期也。】
【`張志聰`曰：胷者膻中之分，宗氣之所居也。宗氣出於陽明，故不早治，則下入於腹，而傷陽明胃氣，胃氣傷則七日死矣。】

發於膺，名曰**甘疽**，色青，青狀如穀實𦸈𧁾，常苦寒熱，急治之，去其寒熱，十歲死，死後出膿。
【`馬蒔`曰：此言甘疽之當急治，而死後有膿也。穀，木名。𦸈𧁾，即栝蔞也。】
【`張志聰`曰：膺乃足厥陰陽明之部分，故疽發於此，其名曰甘，其色青也。狀如穀實𦸈𧁾者，如米穀如栝蔞之子實也。陽明從太陰之化，厥陰從少陽之化，陰陽互交，故往來寒熱也。急治之，以去其寒熱。疽至十年而後發，乃死。死後出膿者，謂至將死之候，然後出膿而死，此即乳岩石癰之證也。夫寒熱者，厥陰陽明之氣病也。如穀實𦸈𧁾者，肝臟胃腑之鬱毒，留於脈絡之間，即如鼠瘻寒熱之毒，其本在臟，其末在脈，故不易消而亦不即發也。至十年之久，臟腑之氣將衰，則毒氣發而潰爛死矣。】

發於脅，名曰**敗疵**。敗疵者，女子之病也。灸之，其病大癰膿；治之，其中乃有生肉，大如赤小豆，剉䔖𧄍草根各一升，以水一斗六升煮之，竭為取三升，則強飲，厚衣坐於釜上，令汗出至足已。
【`馬蒔`曰：此言女子有敗疵之證，而有治之之法也。䔖𧄍，今之連𧄍也。同連𧄍及草根各一升，共二升，煮汁以強飲之。】
【`張志聰`曰：脅在腋之下，肺肝之部分也。肺主氣，肝主血，女子之生，有餘於氣，不足於血，此因氣血不調而生，故為女子之病，宜如治大癰之法以灸之，則不至爛筋傷骨。蔆乃水草，𧄍，連𧄍，各剉煮一升強飲，厚衣坐於釜上，令汗出至足乃已。】

發於股脛，名曰**股脛疽**。其狀不甚變，而癰膿搏骨，不急治，三十日死矣。
【`馬蒔`曰：此言股脛疽之當急治，而否則有死期也。】
【`張志聰`曰：發於股脛，足少陰之毒也。其狀不甚變者，毒附於骨，而不外發如癰狀也。不急治之，三十日死。腎為水臟，月為陰而應水，故應月一周而死。】

發於尻，名曰**銳疽**。其狀赤堅大，急治之，不治，三十日死矣。
【`馬蒔`曰：此言銳疽之當急治，而否則有死期也。】
【`張志聰`曰：尻乃足太陽之部分，太陽之上，寒水主之，故亦應月而死。夫腎與膀胱為水臟水腑，腎為陰而主骨，故癰膿搏骨而不外發；腑為陽，而太陽之氣主於膚表，故其狀赤堅而大。夫陽毒起發於外而亦致死者，太陽為諸陽主氣也。噫！能知臟腑陰陽榮衛血氣表裏標本，多能死中求生也。】

發於股陰，名曰**赤施**，不急治，六十日死；在兩股之內，不治，十日而當死。
【`馬蒔`曰：此言赤施之當急治，而生股內者之有死期也。】
【`張志聰`曰：股陰，足三陰之部分也，以火毒而施於陰部，故名赤施。六十水之成數，十日陰數之終。】
【`閔士先`曰：股陰者，足少陰之分也，兩股之內者，足太陰厥陰之分也。】

發於膝，名曰**疵癰**。其狀大，癰色不變，寒熱如堅石，勿石，石之者死；須其柔，乃石之者生。
【`馬蒔`曰：此言疵癰之狀，堅不可砭，而柔則可砭也。】
【`張志聰`曰：膝者，筋之會，足少陽之分也。色不變者，色與皮膚相同而不赤也。其狀如大癰而色不變者，毒在外內之間也。蓋少陽主樞，故其色狀如此而為寒為熱也。如堅石者，勿砭石之，石之則死，毒氣入於內也。須其柔軟而石之者生，毒氣出於外也。少陽主樞，可內而可外也。蓋堅石者，毒氣尚未透發，柔則發於外矣，故有外內死生之分焉。】

諸癰疽之發於節而相應者，不可治也。發於陽者百日死，發於陰者三十日死。
【`馬蒔`曰：此言癰疽之發於節者，不分陰陽而皆死也。節者，關節也，其節之外廉為陽，內廉為陰。】
【`張志聰`曰：此論癰疽之發於背也。節者，脊之二十一椎。每椎有節之交，神氣之所遊行出入者也。相應者，內應於五臟也。發於陽者，發於三椎，而內應於肺臟；發於四椎，而內應於心主包絡；發於五椎，而內應心臟也。發於陰者，發於七椎，而內應於肝臟；發於十一椎，而內應於脾臟；發於十四椎，而內應於腎臟也。百日，日之終也。三十日，月之終也。】
【`閔士先`曰：癰者，壅也。疽者，阻也。上古以癰疽所發之處，分陰陽而命名，後世以發於背者曰發背，發於臂者曰臂癰，是以古今之命名各異焉。凡癰疽發於節者，乃骨空之處，是邪熱所出之空，非死證也。惟發四肢之內外廉者，皆不治之死證。】

發於脛，名曰**兔齧**。其狀赤至骨，急治之，不治，害人也。
【`馬蒔`曰：此言兔齧之當急治，而否則害人也。】
【`張志聰`曰：兔乃陰類，發於脛，名曰兔齧者，發於陰脛也。其狀赤至骨者，從外而內也，故曰急治之，不治，害人也，猶言外賊之來害人也。夫衝脈者，十二經之海也，與少陰之大絡，起於腎下，出於氣街，循陰股內廉，邪入膕中，循脛骨內廉，下入內踝之後，此邪客於衝脈之中，則血泣不通，如有兔齧之微腫也。】

發於內踝，名曰**走緩**。其狀癰也，色不變，數石其輸而止，其寒熱，不死。
【`馬蒔`曰：此言走緩之狀，宜砭之而可以生也。】
【`張志聰`曰：此邪客於足少陰之脈而為腫也。夫癰疽之變，有病因於內而毒走於外者，有腫見於外而毒氣走於內者。此邪留於脈而不行，故名曰走緩，其狀若癰而色不赤也。足少陰之脈，起於小指之下，邪走足心，出然谷之下，循內踝之後，以上腨內，故當數石其輸，去其邪而止其寒熱。蓋足少陰秉先天之水火，故能為寒為熱也。`余伯榮`曰：鼠瘻，寒熱病也，發於少陰。】

發於足上下，名曰**四淫**。其狀大癰，急治之。百日死。
【`馬蒔`曰：此言四淫之當急治，而否則有死期也。】
【`張志聰`曰：四淫者，邪氣淫於左右之太少也。少陽主初陽之生氣，而發於腎臟，太陽乃腎之腑，而為諸陽主氣，故當急治之，不則陽氣傷而百日死矣。】

發於足旁，名曰**厲癰**。其狀不大，初如小指，發急治之，去其黑者；不消，輒益不治，百日死。
【`馬蒔`曰：此言厲癰之當急治，而否則有死期也。】
【`張志聰`曰：此寒邪客於足陽明之脈而為癰也。足陽明之脈，起於足大指次指之厲兌，故發於足旁，名曰厲癰。夫在地為水，在天為寒。黑者，水之氣色也。不急治之，以去其黑，則寒淫而土敗矣。`姚士英`曰：少陽太陽之氣，生於下焦，故邪客於下，其狀大癰；陽明之氣生於中焦，故邪客於下，其狀不大，蓋經絡傷而氣未傷也。`閔士先`曰：初如小指發者，謂初發如小指，其狀腫而長，乃邪在經絡之形也。衛氣歸之，則圓而墳起矣。】

發於足指，名曰**脫癰**。其狀赤黑，死不治；不赤黑，不死；不衰，急斬之，不則死矣。
【`馬蒔`曰：此言脫癰有生死之辨，而病勢不衰，則當斬其指，否則必至於死矣。】
【`張志聰`曰：此足少陰之毒，從內而發於外，故曰脫癰，謂從陰而脫出於陽也。發於足指者，發於足大指也。[動輸]篇曰：足少陰之經，下入內踝之後，入足下；其別者，邪入踝，出屬跗上，入大指之間，注諸絡。夫足少陰秉先天之水火，其狀赤黑者，水火之淫毒太盛，故為不治之死證。不赤黑者，其毒氣少衰，故為不死。如癰腫不衰，急斬去其指，不則毒氣注於諸經之絡而死矣。】

黃帝曰：夫子言癰疽，何以別之？
岐伯曰：營衛稽留於經脈之中，則血泣而不行，不行則衛氣從之而不通，壅遏而不得行，故熱；大熱不止，熱盛則肉腐，肉腐則為膿，然不能陷骨髓，不為焦枯，五臟不為傷，故命曰癰。
黃帝曰：何謂疽？
岐伯曰：熱氣淳盛，下陷肌肉，筋髓枯，內連五臟，血氣竭，當其癰下筋骨，良肉皆無餘，故命曰疽。
【`馬蒔`曰：此言癰疽之別，癰輕而疽重也。癰疽本皆熱證，然癰雖肉腐成膿，而不內陷於骨，故髓不為枯，五臟不為傷。疽則筋骨良肉皆無餘，而下陷於肌膚，筋髓皆枯，內連五臟，其輕重如此。】

疽者，上之皮夭以堅，上如牛領之皮；癰者，其皮上薄以澤，此其候也。
【`馬蒔`曰：此又言癰疽之別，即其皮之堅澤可驗也。】
【`張志聰`曰：上文分別部位之陰陽死生，此總論癰疽之淺深輕重。蓋人之血氣流行，環轉出入，而淫邪泮衍，變易無常，且氣秉有厚薄，邪客有微甚，是以死生成敗各不同焉。《內經》論癰疽所發，有因於喜怒不測，飲食不節，臟腑不和，則留積而成者，有因於臟腑之寒熱而成者，本篇止論外因之邪，少有留滯，則為癰為疽矣。是以聖人立九鍼之法，配合三才之道，以回造化之功，立數十萬言，傳之竹帛，利益後世，使天下同歸生長之門，聖人之教化大矣。】

