訓詁之學發端於爾雅，旁通於方言。六經奧義，五方殊語，既略備於此矣。嗣則叔重說文，稚讓廣雅，探賾索隱，厥誼可傳。下及玉篇、廣韻、集韻，亦頗蒐羅遺訓，而所據之書或不可考且舊書雅記，經史傳注未錄者猶多。至於網羅前訓，徵引羣書，考之著錄家，罕見有此。惟舊唐志載天聖太后字海一百卷，諸葛穎桂苑珠叢一百卷，新唐志載顏真卿韻海鏡源三百六十卷。自古字書、韻書未有若此之多者，意其詳載先儒訓釋，是以卷帙浩繁，而惜乎其書之已逸也。曩者戴東原庶常、朱笥河學士皆欲纂及傳注，以示學者，未及成編。吾師雲臺先生欲與孫淵如編脩，朱少河孝廉共成之，亦未果。及先生督學浙江，乃手定體例，逐韻增收，總彙名流，分書類輯，凡歷二年之久，編成一百十六卷。展一韻而眾字畢備，檢一字而諸訓皆存。尋一訓而原書可識，所謂握六藝之鈴鍵，廓九流之潭奧者矣。夫訓話之旨，本於聲音，揆厥所由，實同條貫，如周南關雎篇「左右芼之」，傳訓芼為擇，後人不從而不知芼、苗聲近義同。「左右芼之」之芼，傳以為擇，猶田苗蒐狩之苗。白虎通以為擇取，爾雅：芼，搴也，亦與擇取之義相近也。召南甘棠篇「勿翦勿拜」，箋訓拜為拔，後人不從而不知拜與拔聲近而義同也。邶風柏舟篇「不可選也」，傳訓選為數，後人不從而不知選、算古字通。朱穆絕交論，作不可算也。鄭注論語何足算也，以算為數正，與此同義也。新臺篇「籧篨不鮮」，箋訓鮮為善，後人不從而不知爾雅鮮、省二字皆訓為善，正是一聲之轉，且下云「蘧篨不殄」，殄讀曰腆，其義亦為善也。小雅采綠篇「六日不詹」，傳訓詹為至，後人不從而不知詹之為至，載於爾雅，乃古之方言。是以方言亦云楚語謂至為詹也。

曲禮「急繕其怒」，鄭讀繕為勁，後人不從而不知繕之為勁，乃耕仙二部之相轉，猶辨秩東作通作平秩平平左右亦作便蕃左右也。學記「術有序」，鄭注云術當為遂聲之誤也，後人不從而妄改為州，而不知術、遂古同聲，故月令「審端徑術」注云：術，周禮作遂也。

若乃先儒訓釋偶疏而後人不知改正者亦多有之。如易屯六二「女子貞不字」，陸績訓字為愛已覺未安至。宋耿南仲誤讀女子許嫁笄而字之，文遂以字為許嫁更不可通，不如虞翻訓為妊娠之善也。堯典「克諧以孝，烝烝乂，不格姦」，傅訓「烝烝乂」為進，進以善自治頗為不辭，不如蔡邕九疑山碑讀以「孝烝烝」為句，且依廣雅「烝烝，孝也」之訓為善也。皇陶謨「萬邦作乂」，禹貢「萊夷作牧」、「雲夢土作乂」，史記夏本紀皆以為字代作字，文義未安，不如用詩駉篇傳訓作為始之善也。禹貢「嵎夷既略」，傳謂用功少曰略，乃望文生義，不如訓略為治之善也。康誥「遠乃猷裕，乃以民寧」，傳讀猷字為句，而訓猷為謀，不如斷猷裕為句，而用方言「猷裕，道也」之訓為善也。詩鄘風定之方中篇「匪直也人」，檜風匪風篇「匪風發兮，匪車偈兮」，小雅小旻篇「如匪行邁謀」，箋並訓匪為非，不如用左傅杜注訓匪為彼之善也。王風中谷有蓷篇「暵其濕矣」，傳箋並解為水濕，與暵字之義相反，不如讀濕為㬤，用通俗文「欲燥曰㬤」之善也。魏風陟岵篇「行役夙夜無寐」，傳以為寤寐之寐，不如讀寐為沫，而用楚辭注「沫，已也」之訓為善也。小雅南有嘉魚篇「烝然罩罩」、「烝然汕汕」，傳依爾雅云「罩罩，篧也。汕汕，樔也。」不如說文訓為魚游水貌之善也。菁菁者莪篇「我心則休」，釋文正義並以休為美，不如用國語注「休，喜也」之訓為善也。北山篇「我從事獨賢」箋以為賢才之賢，不如毛傳訓賢為勞之善也。菀柳篇「無自暱焉」，傳訓暱為近，與「無自瘵焉」之文不類，不如廣雅「暱，病也」之訓為善也。都人士篇序「衣服不貳，從容有常」，鄭訓從容為休燕，不如緇衣正義訓為舉動之善也。大雅緜篇「曰止曰時」，箋訓時為是，與曰止異義，不如訓時為止之善也。卷阿篇「有馮有翼」，傳云道可馮依，以為輔翼，不如訓為馮馮翼翼，滿盛之貌為善也。民勞篇「無縱詭隨」，傳云詭人之善，隨人之惡，以疊韻之字而上下異訓，不如讀隨為䜏，而訓詭譎之善也。雲漢篇「昊天上帝，則不我虞」，箋訓虞為度，文義未允，不如訓為有與助之善也。月令「養壯佼」，正義以佼為形容佼好，與壯異，義不如訓佼為健之善也。桓十一年左傳「且日虞四邑之至也」，昭六年傳「始吾有虞於子」，杜注並訓為度，不如訓為望之善也。宣十二年傳「董澤之蒲，可勝既乎」，杜訓既為盡，不如讀既為塈，用摽有梅詩傅「塈，取也」之訓為善也。襄二十五年傳「馮陵我敝邑，不可億逞」，杜訓億為度，逞為盡，不如訓為盈滿之善也。後之覽是書者，去鑿空妄談之病而稽於古，取古人之傳注而得其聲音之理，以知其所以然，而傳注之未安者，又能博考前訓以正之，庶可傳古聖賢著書本旨，且不失吾師籑是書之意與。

歲在屠維協洽相月之朔弟子高郵王引之謹序
