少宗伯儀阮公視學浙江以經術倡迪士子，思治經必先通詁訓，庶免鑿空逃虛之病。而倚古以來，未有彙輯成書者，因遴拔經生若干人，分籍䉵訓，依韻歸字，授之凡例，示以指南，期年分䉵成，更選其尤者十人，每二人彙編一聲。知鏞堂留心經詁精力差勝，嘉慶三年春移書來常州，屬以總編之役，鏞堂不辭謭陋，謹遵宗伯原例申明而整齊之，以告諸君子，復延舍弟禮堂相佐，請諸宗伯檄仁和廩生宋咸熙來司收掌對讀，乃鍵戶謝人事，暑夜汗流，蚊積猶校閱不置。書吏十數輩執筆候寫，雖極繁劇匆猝，不敢以草率了事，與同纂諸君往復辨難。國子監生嚴杰仁和附生趙坦頗不以鏞堂為悠謬，其所編書亦精審不苟，皆學行交篤士也。自孟夏始，至仲秋告峻，凡五閱月共成書一百一十六卷。可謂經典之統宗，詁訓之淵藪，取之不竭，用之無窮者矣。蓋非宗伯精心卓識，雄才大力，不足以興剙造之功，而非諸君子分䉵之勤，亦不能彙其成也。卷帙繁重，限於時日，未盡覆檢原書，而易、書、詩、三禮、蒼頡、字林、釋文、楚辭等纂稿，每科為之審正經子有失載，正文並補錄之，校閱之下更隨筆改訂刪煩鉤要，分并歸合而條次其先後，俾秩然有章，論其大端，實足為有功經學之書。倘不知者指其小舛，支支節節而議之，是欲擿泰山之片石，問河海於斷潢矣，又烏足與語學問之事哉。書既成，宗伯將授之剞劂，以嘉惠來學。鏞堂因識其顛末，以告海內治經之士。

時嘉慶戊午秋九月三日武進臧鏞堂識於浙學使院之撰詁齋